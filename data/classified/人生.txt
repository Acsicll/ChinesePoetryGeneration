万里弓旌喧特招，无能分合侣渔樵。论心幸有西邻老，拄杖敲门话寂寥。
春冻消时种两芽，南风薰日见孤花。先开必自陶钧力，且合归功丞相家。
荼蘼花底照衰颜，风送馀香到酒间。春色他年尚无恙，红裙来继谢东山。
姚魏谁教混草莱，今朝老眼为君开。建安自有亲衣钵，知道诗翁不姓梅。
千里江山一梦回，悔缘名利入尘埃。年光到处皆堪赏，谁与愁眉唱一杯。
山中种橘无千头，一饱未卜为君忧。长年有饭即吾土，问米贵贱还东流。
俗士胸中数斛尘，此君偃蹇不相亲。当年曾识子猷面，大令今来是故人。
窜逐穷荒与死期，饿唯蒿藿病无医。怜君更抱重泉恨，不见崇山谪去时。
早知皆是自拘囚，年少因何有旅愁。自是不归归便得，陆乘肩舆水乘舟。
万里间关赴行在，天官聊复拜崖山。当时空有虞渊志，龙去沧溟竟不还。
莎鸡知时已入户，庭草多情犹映阶。何妨拥褐坐阅世，著书不用如齐谐。
张公吃酒李公醉，自古人言信有之。陈亚今年新及第，满城人贺李衙推。
新裁犊鼻似相如，祇合临池兴有馀。年少莫谈惊座事，几人能爱撮襟书。
勃窣烟楼撞却难，乃翁自立尽头竿。也留一著输儿子，二十年来六品官。
朝领诸儒上木天，夕同野老话茅椽。何须支枕思残梦，宫锦渔蓑总偶然。
前岁方离蜀道难，崎岖今日过黄山。自嗟使事殊无补，祇向尘途历险难。
当时踏月此长亭，鬓似河堤柳色青。今日重来堤树老，一簪华发载寒星。
戒獒式燕紫阳诗，展画如观作训时。我道非唐无此笔，宋人那解析豪厘。
修竹无多宅一区，先生曾此隐西湖。诗言不喜书封禅，亦有馀书补世无。
撑持门户怜今日，此道谁当逊昔贤。冉冉流光吾已老，归山迟尔再三年。
禅房借枕得重攲，陈迹翛然尚有诗。嗟我与公皆老矣，拂天松柏见栽时。
腰间三尺龙泉剑，付与人间斩葛藤。未断葛藤终浪语，须知斯道在人弘。
海石真宜植海松，青青不改四时容。道人妙得栽培力，乞与书斋待化龙。
黄陵庙口月明时，湘北湘南唱竹枝。竹枝唱到无声处，湘水南流向九疑。
相逢不肯诉家贫，眼底斯人又姓陈。惭愧太仓分一斗，乾坤多少病饥人。
处世长希太古心，南风一曲五弦琴。红尘消昼清如水，林下何人为赏音。
波斯老贾度流沙，夜听驼铃识路赊。采玉河边青石子，收来东国易桑麻。
衫紫围金发正玄，如何称病倦朝天。君家玉局翁应笑，藏史埋名二百年。
膴膴周原二百州，欲图恢复岂难求。既烦元老为时出，但愿宣王益内修。
习闲成懒百无功，尘事难侵世累空。睡起呼童向篱落，菊花枝上捉青虫。
道如大路人能见，德有輶伦识者稀。四望皓然都洁净，洁中还要辨精微。
病体萦仍未肯安，益嗟气血顿衰残。更堪五日守风苦，殊觉一年行路难。
搔首无人默对时，却嫌春树太离披。锦云欲覆先惭薄，只恐东风吹较迟。
举世莫遮太白眼，无物可解杜陵怀。当时悔不更痛饮，后世浮名安用哉。
高才独立圣人门，千载巍巍道愈尊。试读尘编问遗事，终身不及百馀言。
道人结屋在林邱，俗子何由得少留。一闭衡门三十载，为公今过虎溪头。
本来骑鹤上扬州，不学老君夸白头。丈夫要活三百岁，独在中书二十秋。
夜泊城头秋气微，湖烟江月共依依。世间安有闲云鹤，不向匡庐何处归。
岁岁年年花状头，瑶珰琼佩瑞光浮。玉螭赏遍三千界，不识珠帘十二楼。
繇来太华双毛女，采药相携古丈夫。玉女窗开向秋月，与卿复结合欢襦。
久无音信日边来，忧国谁怜怆老怀。想见天颜欢喜甚，鸳鸿入贺满尧街。
车如流水马如龙，花市相逢咽不通。独闭柴荆老春色，任他陌上暮尘红。
杜曲树连苍翠外，终南云暗有无中。清诗妙句空贻后，不见樊川一老翁。
露渍风揉娇婀娜，烟笼日炙绿鬅鬙。风流名字时方污，亦为仪容太不矜。
时人有酒送张八，惟我无酒送张八。君有陌上梅花红，尽是离人眼中血。
浓改新妆压旧妆，留连春色到秋光。渊明老后无归客，篱下而今不孙黄。
一片闲云绕翠松，还成细雨暗千峰。此时骨肉遥相见，多在茕茕客梦中。
为祝延年礼梵文，板舆三竺傍慈云。望中萧瑟长堤路，愁绝啼乌绕夕曛。
十八盘南甃沸汤，燕京楼子待梳妆。当时浴起萧皇后，何似骊山睡海棠。
出门处处皆桃李，我独呻吟一室中。只道有诗驱疟鬼，谁知无檄愈头风。
谁道鲁沂非此地，温泉腊月浣春衣。龙吟不尽笙歌调，象背诗成亦咏归。
老来却忆少相过，别自何年白发多。山叶抱蝉虫吊夜，去看沧海壮秋波。
兄弟逢时早策勋，人言柱下有机云。清宵为问华亭鹤，瘴岭骢还几度闻。
多时共住不知名，七十霜螺尚阅经。从此壁间无点画，抬头空阔眼尤清。
蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
蛾眉今日为君开，一色青天绝点埃。浩想往年经济事，赤龙风雨过江来。
少有闲人访寂寥，薄云淡日早春朝。庭花弄蕊萱生笋，时见东风趁柳条。
占城一往竟何如，漫道宋人儒术迂。拚得海陵身一死，不妨长讲意诚书。
明日送春江水边，送君同上木兰船。相思只拟频相见，莫学春风动隔年。
憔悴朱颜出塞时，殷勤山上采燕支。无功正复惭西子，薄命何曾怨画师。
海上三山冠彩霞，六时高会雨天花。步虚声里随风下，吹落寻常百姓家。
湖光深处恣沉浮，未让波间鹭与鸥。旧侣此时应羡汝，欲来相就苦无由。
天晴日短亦觉长，客行一日两舍强。道傍萧萧木叶下，天风又办明朝霜。
每忆间关离陷阱，一年剡壁一番新。虽无毫髦私于己，岂有涓埃及得人。
千年华表草中埋，八百篯翁亦去来。抛却金环总一律，尽他二竖莫徘徊。
里社婆婆五六年，戍瓜催促上舲船。官情得似交情好，去意其如别意牵。
五老峰深近远迷，六朝灯在色空倪。林僧索我庐山句，不尽游踪未敢题。
愁早无端到小斋，问愁谁送与谁媒。残年原未将愁去，不是新年别带来。
道人散步过茅堂，怜我毗卢尘覆藏。戏出当年三昧手，一弹指顷放毫光。
胸襟但贮五千卷，意虑曾无分寸私。叹老嗟卑真浅士，古人心事有谁知。
莫羡仙家有上真，仙家暂谪亦千春。月中桂树高多少，试问西河斫树人。
鼋趺螭首立重玄，沦落蛟龙百尺渊。大手似闻皇象笔，老僧空记赤乌年。
清新半树横枝句，冷淡暗香疏影诗。谁见当时苦吟态，只应童鹤在旁知。
炎风时节集芳筵，同干骈花忆赏莲。今日葵花更堪赏，暮春犹是艳阳天。
霜风不动节毛尘，同沐中原水草春。苏武还朝典属国，一时高爵岂庸人。
英辞频辱贲荒墟，逆旅曾劳枉使车。闽峤阻深龟鹤远，时看玉佩与琼琚。
古墨轻磨紫麝脐，白云窗下小书帷。何时为写梅君传，换得鹅群映锦池。
建武闭关示无外，后来夸者却开边。虎头何物飞食肉，西山康居三十年。
君王圣武自临戎，诸将欢呼战必躬。不是江头旗鼓出，退师安得却成功。
千年蝌蚪费居诸，韵入松声太古馀。夜静月明还作呗，不知所读是何书。
日落千缗散漫垂，华清初浴太真儿。请看师相城西邸，应是河阳满县时。
六月江千冰雪凉，射洪春酒郁金香。自从筇竹通西夏，汉使年年出夜郎。
春风北苑斗时新，万里函封效贡珍。羡尔托根天尺五，不劳飞骑走红尘。
乱水东流落照时，黄花满径客行迟。林端忽见南山色，马上还吟陶令诗。
疏梅瘦竹晚相扶，又见篱根一岁徂。老向往来多不记，平湖平问郑公书。
少年多病怯杯觞，老去方知此味长。万斛羁愁都似雪，一壶春酒若为汤。
空中缥缈景光新，但似云霞不似人。知道今来是何夕，桂花添得几枝春。
紫禁胪传第四人，锦肠贝齿凛长身。三年来作诸侯客，千里江山阴受春。
早岁联名向千佛，如今接武事承华。何时误入长春苑，尽看先生解语花。
解绶谁能应虎符，身随大将战鄱湖。至今白发身犹壮，解说当年八阵图。
君家丞相世豪英，字画文章不朽名。盥手何时披墨妙，乌丝栏上看真行。
元自与山无半面，昔人诗里旧相知。西风吹上千岩顶，竹杖芒鞋住几时。
倚墙梅绽雨中肥，落弹惊回燕雀飞。见说西湖好风景，不知处士几时归。
江天漠漠雁鸿飞，草色青青麦叶稀。犹忆溪边旧时节，店花三月鲤鱼肥。
人间卿相何足道，胸次诗书要不忘。男儿邂逅起屠钓，何如林下日月长。
少年落魄走京华，老大无钱赴酒家。羞作寺丞门里客，一片明月照梅花。
山舍无聊夜卧迟，因君记得去年时。豆花棚下曾分榻，月落松梢尚咏诗。
路傍埋骨蒿草合，壁上题诗尘藓生。马死七年犹怅望，自知无乃太多情。
一夜秋声入洞房，朱弦调罢理清商。琴心自合相如识，可道旁人枉断肠。
了却蚕缫备雪天，耰锄只在屋头边。青筇绿蚁相扶醉，妇馌夫耕过百年。
一吐瑶华字字奇，星芒寒逼丈人诗。青萍暂隐吴闾博，可道长安似奕棋。
古来云海本茫茫，见素谭玄总自藏。挥手出门何处去，华阳且道是仙乡。
茅茨烟水隔孤村，雪冷谁敲月下门。只与梅花曾有旧，暗香时肯到洼尊。
张后宫中巧弄权，上皇西内老谁怜。杜陵独念君臣义，长向云安拜杜鹃。
风雪飘摇满帝城，老鸦台上噤无声。南陵草色春长满，疋马徐行好问耕。
细看僧字永和碑，谁见山阴落笔时。想像捧心□□□，□间几本话西施。
咀嚼劳劬八十年，更因缺落拔其残。已无韩愈妻堪诧，只欠张苍乳可餐。
黑面小郎棹三板，载取官人来大船。日正中时先转柁，一时举手拜神天。
老松偃蹇印晴空，倒影参差澹月中。夜久无人共清赏，一庭萧瑟走虬龙。
建节当年入汉京，离筵子夜总新声。扁州再接清河使，一曲那传白帝城。
太行日暮车盘处，滟滪波翻舟下时。惟有亭中无一事，坐看忙杀利名儿。
老去惟思日月迟，更堪青鬓总成丝。无端催取流年去，最恨溪头布谷儿。
四世东南保太平，有君无相庙堂轻。具知人眼识朱子，独赵汝愚陈俊卿。
春色光芒映太玄，梅花吾意共相传。年来心事浑如水，也共儿童逐世缘。
此别重逢知几秋，梅花虽老更风流。东君未漏春消息，罚与人间作蹇修。
蓬松衰发倦重簪，一榻惟便独寝甘。却忆少陵诗句好，依然云木晓相参。
一架长条万朵春，嫩红深绿小窠匀。只应根下千年土，曾葬西川织锦人。
结缨不负升堂日，厚禄何如负米时。自古生民皆有死，一抔黄壤令名垂。
河防未就竟沉渊，谁识当年令尹贤。惟有春风祠下柳，翠眉长为锁寒烟。
旧事连翩接会稽，他年典录著芳菲。身看王母庭花结，名与曹娥庙树齐。
夜入明河星似少，曙摇澄碧扇风翻。细泉细脉难来到，应觉添瓶耗旧痕。
汉王昔日定三秦，壮士东归意气新。旌旗暗度陈仓口，父老重迎灞水滨。
世学金丹乱似麻，谩将心肾向人夸。眼前有药无人识，火里栽莲长道芽。
溪上衡门终日开，非关遮断自无来。老夫只道无心物，丞相门前却作堆。
人间三伏畏骄阳，我独观书爱日长。为问此时何所乐，暑风凉簟竹方床。
卮酒豚蹄客里欢，石尤风紧枲衣单。东阳病骨如鹦鹉，最怯南州社日寒。
南涧当年浚紫洲，我今取号自虚舟。倚栏惆怅青霞远，何日从君飞佩游。
特地今年荷主恩，储胥百万给诸屯。张彝自向河南死，怀朔惊翻贺六浑。
消息东风两月前，西湖索莫老逋仙。雪蓬昨夜还扶醉，移近梅花一处眠。
委巷微通老圃家，墙隅几树欲蒸霞。落红犹自因风舞，不是榴花是槿花。
钱翁长余星一周，十年先着鹿皮裘。如逢海上添筹客，为我聊呼第二筹。
妾住西家本姓施，越王尝胆已多时。至今独抱心中苦，长向春宫锁翠眉。
石好岁深欧记在，雨多云为段游开。同门一士头如雪，许待龙图老子来。
手披双竹写新诗，往伴高堂两鬓丝。总是目前稀有物，升平父老岁寒枝。
水军队队黄头郎，迎潮直上凌扶桑。已知海若先清道，万里沧波定不扬。
昼运灵旗夜火芝，抽添运用且防危。若无同志相亲赏，时照炉中火候非。
一秋无雨亦无风，比似常年迥不同。鼻观了无分别想，道人结习本来空。
梦中疑有笔生花，不比书窗学画鸦。努力顾名思擢第，读书休负好年华。
忆得小年当岁除，昔者之乐今不如。青衫击鼓骑竹马，赤脚踏冰寻鲤鱼。
白发东湖一老仙，已乘黄鹤上云烟。至今遗墨留人世，清兴横飞太华颠。
抗手玄亭话别离，青衫憔悴越江湄。那堪独宿孤舟上，潮落钱塘夜雨时。
朝雾苍茫暮雨低，恰如梅子欲黄时。三分半是行人泪，莫怪行人鬓已丝。
象山门巷为谁开，古院荒池并是苔。犹有老成思旧德，瓣香时入巷中来。
霜风吹晓过潼关，万迭青青塞上山。淮海有人西望远，故园时许附书还。
彤史年来不绝书，三朝德化妇承姑。宫中侍女减珠翠，雪里贫民得裤襦。
红蕊盈盈费刻镂，芳心未露似含羞。俗儿鼻孔难凭据，只道无香刬恁休。
花明昼锦柳摇丝，仙岛陪銮濯禊时。曲水番成飞瀑下，逶迤银汉接清池。
白白云生海上山，飞来作雨洗尘寰。即是华严发心住，一时龙藏满人间。
世间渐觉无多事，虽有空名未著身。合取药成相待吃，不须先作上天人。
绿柄亭亭拆两枝，开花成实亦如之。诗翁想像浑无事，疑是昌宗总角时。
楼面环开紫翠屏，峨眉瓦屋共前楹。莫嫌鸥鹭时来去，正要微云滓太清。
别后已闻师得道，不期犹在此山头。昔时霜鬓今如漆，疑是年光却倒流。
十数年来聋耳聩，可将社酒便能医。一心更愿清盲了，免见豪家小马儿。
龙驹昔日此升仙，洞掩碑残不计年。胜迹依然无处问，一僧重锁薜萝烟。
贤君德业本天成，犹待修心道益明。喜见储王亲笔砚，更须讲学近儒臣。
三殿论功拜彻侯，平阳歌舞一时收。无端却是刀环月，更遣文君赋白头。
时节惊人欲折心，空阶片叶又秋侵。燕归鵙止浑闲事，只恐山寒雨雪深。
春草萋萋六代陵，元宵风景属残僧。街头年少浑无事，共点油钱放塔灯。
故岁时光漏中去，新正甲子卷头开。迎新送故祗如此，且尽灯前蓝尾杯。
三月更当临尽头，升元阁畔一闲游。偶因花会逢花面，半日僧房得少留。
一水盈盈会转稀，敢从天汉问支机。弹冠吾欲趋朝省，闻道君王已曝衣。
青松倚遍觅新诗，清兴何人共习池。忽见商风吹雁过，秋声还动万年枝。
莲的纷纷玉手来，欲攀莲叶卷狂杯。冰浆未见菱腰折，珠实何时芡觜开。
儿童吹火注油灯，起著新衣坐到明。病里已知时节换，夜阑龟息见阳生。
我本前身鹤上仙，人间罚住一千年。玉笙尘梦头如雪，待得醒来海又田。
封事悠悠即挂冠，苍烟古木锁空坛。当时不识蓬莱客，祇作南昌一尉看。
作此横舟古柳间，八风不动只如山。夜来雨涨牂牁没，却道舟移过别湾。
村村鼓笛乐秋成，露未凝霜水未冰。无赖酒家偏罔利，隔年早挂上元灯。
斡旋造化妙神功，雨泽随祈即感通。默相丰年多稌黍，黎民报祠永无穷。
刘子过逢二十年，别来风月几千篇。黄金卖尽延宾友，囊底何须看一钱。
老嫌俗客来相访，独泛孤舟溪上游。夜宿芦华赏明月，应无闲事挂心头。
石磴嵌空不计年，青青薜荔带风烟。谢公诗句今亡恙，祇有红泉变玉泉。
浩浩阴风酿宿霾，道边佛刹记曾来。荞花不识秋光老，犹向桑阴密处开。
团扇当年巧样裁，宣和殿上几徘徊。丹青绢素俱零落，独有蛾眉怨未灰。
竹杖芒鞋作兴来，来时准拟有花开。谁知老树荒烟里，地冷孤根暖未回。
楼上箫声久不吹，梧桐花下立多时。此身岂少双飞翼，不到成双不肯骑。
新筑书堂荫白茅，萧然终胜老禅寮。雪天最爱风敲竹，似向瑶台听凤箫。
江水东流湖水西，水边花落梦回时。南屏山下风吹土，犹作萧萧暮雨垂。
西秦公子樗名里，南楚真仙漆种园。谁顾世人多大笑，偶题勤道志忘言。
报韩兴汉已封留，辟谷将为世外游。四老已归如意死，不堪人彘戚姬愁。
山外晴云数点鸦，寸心芳草共天涯。夕阳城上游人少，十二栏干杨柳花。
生涯心事已蹉跎，况复新秋一雁过。借问道傍名利客，天涯归计欲如何。
登登策策不须呼，时动圆荷触短蒲。五步濠梁亦堪乐，相忘何必是江湖。
宁州日晚少人行，风景苍苍感客情。村落浑如寒食节，野花无数上墙生。
一卧林泉绝世埃，柴门深傍碧山开。故人遥在青云上，常夜频劳入梦来。
道路相传昼锦归，人家竞出看光辉。岂知白水青山客，不改从来旧布衣。
溪山轩豁逐时新，草树欣欣雨后春。弄水看山添野兴，可怜鱼鸟自相亲。
茅柴也解发清狂，仰看云天尽十觞。白首岁寒犹道路，自怜无意避风霜。
年来随牒走骎骎，险阻谁知客子心。尽日只忧行不得，爱人犹赖有斯禽。
年光虚遣酒杯酬，那得诸缘与岁休。堪笑东坡犹耐老，到将长健慱穷愁。
歌扇金书御制诗，桃花风软鹧鸪枝。舞回体态娇无力，绝胜当年唤雪儿。
雪晴山院景堪跻，玉树琼楼照碧溪。日暮忽惊销烁尽，百年豪富事还齐。
崆峒道士误烧丹，赤鼠黄牙几许难。坠堕阎浮南斗下，不知何事犯星官。
精舍欣闻已解骖，风樯不易到江干。一缄试读幽人语，莫作时情贺礼看。
戴胜争夸王母降，点梅还道寿阳来。明年人日人何处，人日欢娱只一回。
心头斤两铢铢定，笔下春秋字字严。司马先生黄太史，百年公论更谁嫌。
一拳搥碎黄鹤楼，一脚踢翻鹦鹉洲。眼前有景道不得，崔颢题诗在上头。
儿时两颔已生髭，一饱皇皇亟失时。索性断它烟火气，餐英汲润当朝炊。
昔年送我古祠中，儿向西行我向东。此日音容如万里，各将一念叩苍穹。
淳安县前江水平，越女唱歌兰叶青。山禽只管唤春雨，不道愁人不愿听。
读书台下立多时，极目遥天去鸟迟。古寺久无丹柰树，一床残梦老僧知。
红颜养得看看老，白发梳来种种多。却喜算来无酒债，最难遣去是诗魔。
人主人臣是亲家，千秋万岁保荣华。几时曾向高天上，得见今宵月里花。
已无庾岭旧时梅，但见梅亭向水开。遐想风流犹彷佛，更将梅绕四檐栽。
白首几人能到家，暮云残月隔三巴。巴江不是无皈路，何事年年怨□□。
春花秋月不同时，高节偏于墨色宜。莫遣世间丹绿笔，等闲俗却岁寒枝。
半故青衫半白头，雪风吹面上江楼。禅功自见无人觉，合是愁时亦不愁。
指谓名场结净缘，修行随处护龙天。只今挽下银河水，已污缁尘四十年。
两王最小牵衣戏，长者读书少者弟。闻道群臣誉定陶，独将多病怜如意。
三年漂泊老荆州，重过淮安旧驿楼。地上谪仙天上去，故来萧寺想风流。
老蚌虚含素月胎，庭前花雨自成堆。吾将倒转风雷舌，未必缤纷动地来。
故人违我作仙游，世上应无百尺楼。一见凤毛翚五彩，尚思谈笑说吴钩。
杜陵短褐鬓如丝，饭颗凄凉日午时。为报西流夜郎客，锦袍霜冷更相思。
一官何幸得同时，十载无媒独见遗。今日不论腰下组，请君看取鬓边丝。
出处平生岂有心，心忧时事力难任。饱看雁荡佳山水，却入江西剑戟林。
黄菊花中黄蝶飞，似怜节晚怅馀晖。春风桃李明年事，十月清霜何处归。
官与民间一样贫，空流江水净如银。谁将山里闲田地，唤作黄金误世人。
翁自析薪儿负薪，一生不似此年贫。折除却得常强健，天定方知果胜人。
衔得芹泥入画帘，江南门巷柳花天。分明社燕催春老，错向东风恨杜鹃。
凉露满天秋气清，月光先到客边明。举杯对影深相属，只有姮娥不世情。
北风吹沙官道长，两傍杨柳间榆桑。何时走马重来此，要看清阴六月凉。
楸垂落索槐吐花，溪女采莲童抱瓜。一年光景又将半，愈老愈知生有涯。
草心回暖春风香，柳眼半开春日长。老禅隐几万事毕，春去春归春自忙。
见说岩中雪色猿，啸声时出翠微间。不看新月初三夜，却觅当时旧玉环。
牡丹松桧一时栽，付与春风自在开。试问壁间题字客，几人不为看花来。
红梅高赏趁春晴，不记年华几甲庚。花酒一时双遣至，却愁不似对梅清。
昼日如炊夜欲霜，杪秋南国景非常。十年饮遍漓江水，又折幽香旧路傍。
木公金母自神灵，辟谷延年浪有名。任是炼教形似鹤，也须随化入冥冥。
妙年志气已超然，不肯随群苟目前。才美骤为当世用，青云直上蹑天躔。
莲子花残菊满枝，燕飞已定雁来期。只今秋社西风起，不及春归洛下时。
一犁春雨足生涯，黍稷桑麻已满略。只愿今年风景好，村村社酒乐农家。
此君何处不相宜，况有能言老令威。谁识长身古君子，犹将缁布缘深衣。
马头惊见一枝新，夹道欢呼拥吏民。咫尺招提鸡黍约，不妨同醉万家春。
不入时妆辈行羞，一生槁淡乏风流。任君约遍宫黄额，莫管村姑守白头。
日月推迁事转新，百年同尽草栖尘。纷纷遮莫相欺得，一首闲诗且送春。
晦庵南北象山西，道学年来入品题。可惜六经真脉络，红泉三世两幽栖。
高出云端谢世喧，碧天秋静镜无痕。尘缘不向尘中见，聊与游人洗眼根。
郭相西征奏凯还，阿娇欢宠镜交鸾。却嫌暖殿春风燠，玉管横翻晓吹寒。
重过西江又十年，江山风景尚依然。门生故吏多腾达，知有何人记二天。
似晴却阴阴复晴，晓霜雾雪夜瞻星。天机咫尺开黄道，借与江南鬼火青。
一春高卧只垂帘，说着浮名病又添。闻道百花庵可往，他时容我读华严。
庞孟当年隐者流，鹿门月色几春秋。子行今日寻遗迹，还有高人得似不。
忧乐由来繫所存，强名微草不须论。箪瓢悦道颜渊德，陋巷当时岂种萱。
半篙寒碧秋垂钓，一笛西风夜倚楼。多少巫山旧家事，老来分付水东流。
短李曾为青琐郎，诗名谏草擅时芳。逢人首问平安否，高卧冠山白发长。
老松疏竹间梅英，三友如何独擅名。应是枇杷并桧柏，当时无力预同盟。
声中得句已忘言，断酒持斋却自然。大有西来真的意，饥时著饭饱时悬。
谁道真人能辟谷，先生每食无馀肉。邻家便是忍饥仙，糊口之粮犹不足。
寂寂玄关闭万缘，颓然一榻抱枯禅。天游未许时人识，正是壶丘入观年。
暖雨初收雾尚昏，绿杨深坞杏花村。山中少有凡人到，满地春阴不掩门。
不嫌羸病守绳床，世念纷纷久已降。一夜月明如白日，骤闻急雨打天窗。
冰泮龙池春似海，玉凫金雁绕红莲。人生何幸雍熙世，共乐光明不夜天。
梅放寒花岁已深，为君特赋雪窗吟。信知此道无今古，展卷详论孔孟心。
花月当年燕子楼，花飞月落几春秋。佳人何处埋黄土，留得荒坟管客愁。
欲牵淮舸共寻源，且踏青青绕杏园。忆我旧时光宅路，依然桑柳映花繁。
瘦马崎岖不肯前，天涯飘泊苦烽烟。何时范蠡功成去，泛泛沧江一小船。
当年曾忝从官班，再拜天颜咫尺间。今历千山嫌未稳，芒鞋明日又登山。
有客持柯石门道，避人避世白云边。相逢惊喜还相问，应说经今八百年。
许由为计未为深，洗耳如何不动心。到此洒然如世外，何尝更有事来侵。
石鼎烟消午漏迟，闲情偏与静相宜。老僧斜枕松根卧，云去云来总不知。
小坐江门不记年，蒲裀当膝几回穿。如今老去还分付，不卖区区敝帚钱。
珠帘玉栅绮罗丛，犹有承平京洛风。饮罢归来游骑少，一庭明月夜方中。
媚色津津散朵芳，道人装束胜红妆。诗人若作桃花看，便觉西风不甚凉。
鄱阳湖上都昌县，灯火楼台一万家。水隔南山人不渡，东风吹老碧桃花。
银烛金炉禁漏移，月轮初照万年枝。造舟已似文王事，卜世应同八百期。
梢子欢呼御晓风，诗人亦自起推蓬。数来数去山都乱，忘却前峰与后峰。
世情多识事多谙，长对云山共笑谈。煮石采芝随意足，凭君莫唱望江南。
公择醉面桃花红，人百忤之无愠容。莘老夜阑倾数斗，焚香默坐日生东。
江上西风老白苹，惊看秋色独伤神。嗟予自是天涯客，忍向天涯别故人。
自折宜男与侍儿，苔痕犹有小香綦。殷勤拂去飞花片，想像凌波冉冉时。
绕屋扶疏孟夏时，东园政好坐题诗。水穷尽处山烧秃，叹我不知春已归。
时节从来好雨知，今朝社日顿霏微。落花只得春风舞，湿却残香不得飞。
玉貌临风几欲仙，掌中歌舞为谁怜。自知不洒门前叶，只待羊车日似年。
并蒂双柑赠绛仙，微酸隐忍带娇妍。合欢心事相关处，欲剖难拼几度怜。
万里归来一老身，百年情事始能伸。何须浪说辽阳鹤，不及山阴子母亲。
神巫作舞乞丰年，宛转灵场咫尺间。一雨坐令天下遍，无心随得似云闲。
十七年间四别离，江南江北几驱驰。相逢转觉工夫密，不作寻常血气衰。
多少黄梅会里僧，一时放过岭南能。至今大庾山头石，岁岁春风长葛藤。
三过扬州十五年，中间日月似流泉。平山花竹隋宫柳，又落东风一梦边。
彭泽门前惟有柳，河阳县里只栽花。如今夹竹开桃李，犹似当年刺史家。
此生此物当生涯，白石青松便是家。对月卧云如野鹿，时时买酒醉烟霞。
万舰同䑸在海心，一时相离不知音。夜来欲问平安信，明月芦花何处寻。
裂去儒冠今几年，颠毛萧索任垂肩。相逢记得初相识，回首西风一泫然。
寸寸晓松计已迂，更怜百步扇垂珠。几年费尽坐曹手，千卷书生又却无。
冶城昔是王公宅，鹊噪乌啼异昔时。不见犊车催麈尾，莫年惆怅蔡家儿。
湖上秋山翠作堆，湖光千顷漾涟漪。晓云贴水菰蒲冷，正是吴江枫落时。
淼淼澄江欲拍天，参差烟树老江边。举头不见长安日，一棹秋风载酒船。
万树香飘水麝风，蜡熏花雪尽成红。夜深欢态状不得，醉客图开明月中。
乾坤一醉一醒中，未是衰翁未是童。把酒对君君自记，百年百度醉春风。
老来诗兴苦无多，折得梅花奈若何。便恐飘零不堪触，正须绕树数婆娑。
百城烟水总波波，一个闲人此地过。莫道闲忙分各半，上山人少下山多。
喜来辄复醉霞觞，羡尔明珠掌上光。庭内封胡多玉树，不知人世有王郎。
当年结发在深闺，岂料人生有别离。到底不知因色误，马前犹自买胭脂。
忆昨同渠离汝水，而今先我至天台。后生乍转通身句，悔不当初与道来。
青鸟来过紫海傍，三山元未有尘扬。油囊但醉馀杭姥，乞与麻姑却老方。
高蹈殊庭二十春，随时游乐为同民。翠舆黄伞西湖路，老耨年年喜望尘。
又被锣声送上竿，者番难似旧时难。劝君著脚须教稳，多少旁人冷眼看。
归来偪仄叹无庐，近借山房一榻居。面势不知多少阔，碧天万里一尘无。
不写桃符换旧诗，辛盘竹爆付儿嬉。山深未见新年历，只记梅花春早迟。
空府同来贤大夫，短亭门外即长涂。不辞烂醉樽前倒，明日此欢重得无。
行过春泥没马深，几声幽鸟啭乔林。感时恨别愁无那，赖有清樽慰此心。
蚤识陶公父子名，未知李老思尤清。后来无复能文客，潇水湘山空月明。
万里来从青海头，开封未读泪先流。书中不尽心中事，只恐看时我更愁。
五十年来赤子身，不知何假又何真。沧溟一叶飘飘去，直上天门见二亲。
豫让酬恩岁已深，高名不朽到如今。年年桥上行人过，谁有当时国士心。
少谈王霸谋身拙，晚好诗骚学道疏。赖有一筹差自慰，闭门不作子公书。
壁间时挂不弦琴，风度泠泠万古心。我欲一弹山水调，却嫌人拟太高深。
南北旅游三十年，相逢依旧孝廉船。千钟不洎今吾老，羡尔归安二顷田。
甘溪依约旧城东，陵谷迁移一梦中。春尽踏青人不见，桄榔老大木棉红。
梁山泊里雨濛濛，借得鸥沙过短篷。三百里天香世界，平生无此芰荷风。
野店山茶亦可口，试敲松火煮石泉。相逢故人如问讯，但道老去多烦煎。
人没琴亡竹坞东，到来不与旧时同。白云秋石荒凉尽，空对寒山落木中。
老去文园渴未消，甘泉春从属车遥。倦来一枕山窗梦，满耳黄蜂闹午朝。
内庭耸秀碧云屏，冠绝群峰最杰英。圣世瑰才终显赫，嶙峋犹得赐佳名。
茫茫世路日江河，四十年来恶浪多。涂抹东西成底事，纵前着着梦春婆。
竹树阴森带茅屋，山客归来酒初熟。有时一卷黄庭经，独对岩前千丈瀑。
十年两度侍西轩，细语倾心夜不眠。浮世别离疲野马，几回怀古独云天。
四方祸结与兵连，海内空虚在末年。谩筑此台高百尺，不知何处有神仙。
山雨疏疏心又惊，起瞻天色斗微明。他年一枕江关梦，知忆蓬窗此夜声。
去年雪大今年熟，今年大雪复漫漫。老僧喜极情逾怯，一番来下一番寒。
汉江游女石榴裙，一道菱歌两岸闻。估客归帆休怅望，闺中红粉正思君。
玩世何嫌谲谏非，金门依隐愿多违。长安索米囊钱少，且自谈谐割肉归。
八行黥墨笑金晖，今亦提兵上海涯。一介问安虽老略，感恩犹胜李申之。
美人别后动深思，春到南枝总未知。记取灞桥明月夜，忍寒花下立多时。
江山万里无黄耳，雨露三年忆紫荆。日暮出门闻雁过，忍听云畔索群声。
五十年前事若何，于今特地且誵讹。便休欲更教谁识，倚笑春风不较多。
去年湖上看花时，拍槛呼鱼酌酒卮。鱼计主人已非昔，犹惊故处上钩迟。
十年袖里梅花句，梦绕江南烟雨村。今日相看更愁绝，天低云淡月黄昏。
窗户深沈昼不开，凤凰时下九层台。月明夜静闻环佩，知有霓旌羽扇来。
野人曝背向墙隈，时饮茅柴酒两杯。满阶落叶浑不扫，拄杖去寻江上梅。
翠衿丹嘴雪为衣，立在卢家雨后枝。不是少年金弹子，一双来往莫相疑。
尽日高斋听雨眠，数声春燕语梁边。旧矶水涨知多少，一夜清江阻钓船。
水军万户嗟何益，何者为军何者船。料想此时为此策，权都归已利都专。
逸气腾空不可羁，几回联步上天墀。东风二月棠阴合，夹道争迎五马归。
绿树千枝与万枝，灵峰寺里看杨梅。青山行尽且归去，红子熟时应再来。
传家只要存书种，学道当知养圣胎。宁使终身迁比景，莫令一物污灵台。
寻师杳隔蓬莱水，炼药长怀勾漏砂。闻道高人犹笑此，春风无处不开花。
世间惟我最无愁，才是无愁得自由。午睡觉来门半掩，一池春水看鱼游。
一犁雨足快耕农，可卜今年岁事丰。喜见四郊生意好，秧针刺水麦梳风。
智行无端堕浊尘，两家欢喜一家嗔。闲吟冷笑皆饶舌，何待丰干说向人。
晨炊已毕度青岗，石磴崎岖十里长。劳苦不辞频下马，曾闻蜀道叹王阳。
雨馀西子湿香腮，那得心情滞酒杯。浪逐画船分社饭，也教人道赏春来。
罗浮短木横昆仑，铁柱撑云九万春。苍藓石根留鸟篆，一年风雨一年新。
新得降番壤地开，玉觞争奉万年杯。明年御枣红千颗，又见青徐入贡来。
果然当国擅功名，著屐闲来上冶城。久欲乘风还海道，江山佳处尚关情。
遗我新诗雅兴长，一时花谱为传芳。不须满县栽桃李，却羡风流骑省郎。
千里嘉陵江水声，何年重绕此江行。只应添得清宵梦，时见满江流月明。
江上迟留臈破春，好诗时见贾参军。年来鉴远多新句，难附江风与海云。
盛时饥渴伫嘉谋，虑远何难弥近忧。搔首风尘弥北望，驰心江汉入东流。
合欢萱草两含芳，一见令人乐兴长。唯是忧边与忧国，对花终日不能忘。
一尘不染俗难干，百事无能心自闲。我道老僧痴未绝，有时采菊见南山。
红旗一簇聚山椒，霁日清风看射雕。脱帽少年遥稽首，汉家新将霍嫖姚。
紫云仙洞记曾来，看竹寻幽首重回。笑问老僧禅定处，临风吾忆郁孤台。
荷花深处放舟行，棹触荷珠碎又成。莫道使君迷醉曲，分明认得采莲声。
小西门外草漫漫，白露垂珠午未乾。沙漠峥嵘车马道，半空秋影铁幡竿。
虚度舜日与尧年，惭愧东归木榻穿。白日绣衣来驻桨，荒蹊今始破苔钱。
茆屋山中早晚成，任他风雨任他晴。男婚女嫁多年毕，不待而今学向平。
潮打空城寂寞回，百年多病独登台。谁人得似张公子，有底忙时不肯来。
黄花应不插朱门，自合移根老瓦盆。露委烟斜看不足，呼儿长夜倒芳尊。
清才豸史漱清芳，口嚼清冰面有霜。老圃秋容期晚节，此心白日到羲黄。
玉宇无云夜气佳，堂前静坐兴偏赊。好风时送天香至，丹桂朝来已放花。
五岭人夸荔子珍，老翁何事始尝新。凭君试擘轻红看，不带开元一骑尘。
星斗文章世所传，狂澜回在禹功前。先生不踏潮阳路，震旦花开几大颠。
春风容易结浓蘩，却到秋深未可论。静悟莲华池上业，他时相见寂无言。
竹杖芒鞋称野情，醉乡无货没人争。近年已绝诗书癖，谁问山中宰相名。
日落山前水涨时，有人拍掌笑嘻嘻。篙师只管需把手，载过神仙不自知。
性拙如鸠本自偏，柳州何必更祈天。人间机巧知多少，无复三皇五帝前。
七年三到楚江边，阻上衡山信鲜缘。此去便为归老计，不知重到是何年。
三乡过日君年几，今日君年五十馀。不独年催身亦变，校书郎变作尚书。
三策天人掞俊才，锦袍新映杏花开。三年省觐知应免，刚好而翁又到来。
一干一花山谷语，今兰不是古时兰。重阳菊畔千丝紫，隆准曾孙却解看。
成均侍我问茶陵，垂翅清州觉老成。西归不系莼鲈念，拜状乌台即欲行。
风催社日雨霏雰，处处鸡豚乐祀神。见说丰年于此卜，不妨垫湿社翁巾。
老人端悟上乘禅，夜壑藏舟已脱然。认得本来无一物，不将三观浪流传。
开元天子最风流，曾见南巡锦幄舟。栾大也知非诳语，老人大父昔同游。
石榴花下立清阴，人世劳劳慨古今。三尺龙唇千古调，岂期衰朽遇知音。
似月非烟见未真，夜堂如画迥无尘。门前也有齐腰雪，谁是当年断臂人。
金铜仙人雨中立，铅泪恰如辞汉时。倾心脉脉何所待，愿见白日光陆离。
明堂最上接天池，封禅灵墟迹尚遗。汉碣半留千古字，秦松高偃万年枝。
百事如今与世违，十花一木谩儿嬉。莫欺兀兀痴顽老，曾睹升平元祐时。
古寺疏钟隔断烟，馆娃宫殿草芊芊。多情却有松萝月，只与当时一样圆。
贫居村坞长无事，谁复能过野老家。只有春风太情重，小桃深巷也开花。
月自朦胧草自春，粉痕啼损任罗巾。君王只向昭阳殿，歌吹时侵愁梦人。
妙吹杨叶动悲笳，胡马迎风起恨赊。若是雁门寒月夜，此时应卷尽惊沙。
断虹阁雨横东嶂，斜日栖云隐暮林。尊酒一时江海客，布衣千载圣贤心。
梦笔桥边听午钟，无穷烟水似吴松。前年送客曾来此，惟有山僧认得侬。
雨压云低雪气浑，风帆未午过梅根。港头惊见官舟泊，野老争先掩荻门。
园林寒色淡平芜，公子邀欢兴不孤。一片烟波清似镜，不知载酒在西湖。
杏花飞尽紫骝嘶，官道疏槐角未齐。何处青帘供唤酒，当垆多在玉河西。
深秋时节雨霏霏，藓叶层层印虎蹄。一夜西风吹不住，晓来黄叶与阶齐。
窗下修书寄远人，燕泥时复涴衣巾。东风催下清明雨，莺老花残又一春。
触处为家底是归，浮生南北未忘机。道人身似南枝鹊，更尽秋宵一再飞。
小桃弄色仍千本，流水飘香又一年。何必人如花灼灼，但教情似水涓涓。
直到巢峰最上头，旋磨崖石看诗留。重来转觉寒松老，三十六年前旧游。
三饮幽人发浩歌，百年风月属予多。此身不是乾坤蒂，留我苍天欲若何。
风满松林水满池，幽人看月未归时。山禽夜半啼如鬼，童子熟眠浑未知。
千梳短发俨如霜，起坐中宵待一阳。人道阳生少灾障，才无袜线敢迎长。
白雪词章胜远游，胸中清鉴有阳秋。玉堂正要如椽笔，肯使经年借一州。
看山亭下小鸣泉，呜咽难通亦可怜。惆怅无人为疏凿，拥愁含恨过年年。
劝酒论心夜不疲，含情有待问谁思。伫看晴月澄澄影，来照江楼酩酊时。
十年东岱枕书眠，别梦因君一慨然。尽说西江山色好，几人踪迹在梅天。
淅淅西风肃杀时，枯荷馀得折残枝。疾风凌雨多翻覆，只处姑姑立处危。
政拙时时费祷求，心忧赤子饿填沟。一声霹雳中宵雨，洗出江湖万里秋。
晴澜金色漾琉璃，日落春风拍岸时。鸥鸟不惊人去远，掖垣南下树参差。
绛色罗裳绿色襦，沈香亭北理腰肢。含风笑日娇无力，恰似杨妃睡起时。
秋入天台长簟清，安仁此夕不胜情。幽溪只是平时水，呜咽流成别样声。
屋里沾裳罗一峰，门前又报竹斋翁。一年气运天何极，两叹交情日未穷。
当时谏猎禁庭闻，憔悴孤城汝水云。稍得戴星湔上去，汉家迁客最怜君。
将军阵马载楼船，夜渡潜移泊水边。迅扫何时传露布，杞人窃惧有凶年。
龙控悬河海月秋，烟霞风雨一时收。波涛急急人难会，截断千江水不流。
风送飞琼拂地垂，映窗烟绿半离披。清贫不共繁华改，犹记袁安冻饿时。
含颦含笑漫多姿，过眼芳华不可期。莫向东风论往事，碧桃花谢已多时。
圯上相逢一老翁，诛秦蹙项笑谈中。报韩偶得刘郎用，更有商山听下风。
露白飞香岂入时，幽姿谁遣独先期。可怜栏槛花无数，春意潜回犹未知。
独活他乡已九秋，刚肠续断更淹留。宁知老母相思子，没药医治白尽头。
才怀故里馀清梦，方说庐山得好诗。何日与师传菊酒，剧谈浩劫未分时。
苏耽元是橘中仙，一局残棋不记年。近日白云溪上住，都将幽兴付鱼船。
石镜当年始发祥，皎如秋月弄寒光。山川精彩无人识，付与樵夫敲斲伤。
一株白雪东阑外，正值清明暮雨时。灵鹊定知家信到，向人传喜立花枝。
知掩山扉三十秋，鱼须翠碧弃床头。莫道谢公方在郡，五言今日为君休。
渔市秋风海子烟，羹鱼饭稻得归年。何人不羡鸿冥客，蚤向沧波理钓船。
汾江物色逐年新，高友从兹永结邻。携上木兰舟上去，不应忘却此花身。
堂堂国体振纲常，礼乐昭明冠百王。圣子神孙千万世，继承鸿业与天长。
忠言历历总成虚，二十馀年列大夫。未死已知他日祸，此身幸不见新都。
长杨宣曲尽为家，大道纷纷拥狭斜。十里五楼巢弱翠，千金一疋买桃花。
君家屋近我先茔，累世交游意气亲。梦断金梯山下路，欲谈往事恐伤神。
遍参尊宿走诸方，老去才能返故乡。涨水飞云前辈语，他乡莫更久徜徉。
十年两度说班师，此去人心恐见疑。传檄早须坚信约，君行休厌奏功迟。
诗筒剥啄入幽扉，到手令人喜欲飞。多谢清骚涤尘虑，不惟高泽救时饥。
鸲鹆收声避𫛽鹠，田家蚕麦已知秋。西湖风物无人共，时有跳鱼入过舟。
白岩老子城中去，骢马游人寺里来。城外风流城里少，岩花落尽野花开。
少时随众蹂京尘，曾倚朱栏看晚春。二十年间头半白，方知花木解磨人。
行到河边从此辞，寒天日远暮帆迟。可怜芳草成衰草，公子归时过绿时。
嬴秦久矣酷斯民，羽入关中又火秦。父老莫嗟遗庙毁，咸阳三月是何人。
西湖浪宕我能知，却赋龙岩老古锥。便做诗家元不恶，华亭举棹是因谁。
山下春江一镜开，江回山转隔蓬莱。舟行仿佛闻鸡犬，时有桃花出峡来。
日暮江头闻竹枝，南人行乐北人悲。自从雪里唱新曲，直到三春花尽时。
蒙愠未能忧悄悄，得闲时复醉昏昏。知君亦学无言语，岂悟维摩不二门。
统摄群峰占水湄，长如翼德断桥时。恶声聊断仙灵耳，赤帻空汗百世师。
斜日照雨明霜台，红花白花相映开。野老爱花情太剧，不须招致也能来。
道院中间沐发容，施来元自赞皇公。君能百拜香烟下，不怕丹琼路不通。
饮啄飞鸣各后先，当时操笔想中传。生来野态无拘束，万里秋风自在天。
千岩万壑不曾看，一水悠悠欲渡难。与子相期仍未定，不如且尽眼前欢。
上书叩阙是何年，七十头颅岂慕膻。独把紫芝吹铁笛，高秋明月白云天。
先生长出访丹砂，去入何宫道士家。不是山南即山北，款门先觅看黄花。
快雨悬知亦快晴，解包何惜片时程。须臾雨止晴能好，一道云山泼眼明。
争唱菱歌不肯休，红妆漫绾上青楼。五陵年少如相问，云里新声是莫愁。
二帝三王隆至治，皋夔周召和应同。斯人何幸生斯世，一体君民瑞气中。
繁华寂寞转轮间，热闹场中莫久顽。闻道盛唐云锦队，回头兵火破潼关。
几年辜负钓鱼竿，从此江山老眼看。攲枕沧溟香梦远，西风吹不到长安。
涧道双飞百尺泉，行觞邀客此流连。仙踪一去无消息，千载空传葛稚川。
瞿昙老贼口亲屙，驴屎相兼马屎多。打作一团都拨转，泼天臭恶恼娑婆。
饿到今称饱亦顽，墨台真乐在西山。兄酬弟唱知多少，空使薇歌落世间。
奉使群材笑拍肩，玉浆春酒已酡然。当时曾舐淮南鼎，亦恐兹山自有仙。
天禄先生空白头，时时好事载书游。滑稽不及鸱夷辈，寂寞端成淑德侯。
万骑时巡九月回，年年望幸寺门开。儿童不识髯龙远，犹问君王几日来。
春鸟催归处处闻，乡心画出翠氤氲。江南山色无多少，总向邗沟作白云。
支干念二金钉子，变态无穷无尽时。尽大地人都钉定，先生知后更谁知。
晴日无多雨日多，春藏花底暗消磨。一年尚有几春色，花若飘零春奈何。
报道吾家第二郎，浙闱帘外踏秋香。又驰行李趋金阙，此际相将过大江。
欧冶何年百炼成，深藏石匣隐丰城。终当化作神龙去，不逐群雄事战争。
仙都踪迹想遗书，我欲归时更问途。忽得新诗如见画，山蹊野径不须迂。
压顶花枝红欲燎，导前旌节闹如诃。倚窗拄颊时时好，何止朝来爽气多。
天宝年中立此碑，轩裳鳞次美当时。自从寂绝牛头梦，力振家声合在兹。
稚子呼牛妇馌耕，早秧水足麦风清。老农喜极还垂涕，白首安知再太平。
今年花是去年梅，又对春风一笑开。不似飞霙能顷刻，香中更有和羹才。
五星高会记当年，笑语喧江夜不眠。今日江头看独往，人生聚散亦堪怜。
相逢闽友厌闽音，莲幕先生动我心。接得南安书一纸，年来应恐二毛侵。
小儿读书耕且养，老夫入朝仕易农。明春史成许归去，父子相逐歌年丰。
春城无日不思家，风雨经旬损物华。竹色四时长不改，平安先报木犀花。
天末凉生大火流，渚红庭绿不禁秋。十年宕子游何处，不念闺中人独愁。
高树秋声入梦迟，夜来风雨簟凉时。季鹰自解归来好，纵乏莼鲈也动思。
内顾传声与道林，留居诸子快登临。此中真境无穷在，一洞无如一洞深。
青衫短簿汝阳天，鹗牍当时误荐贤。承乏西枢了无补，还依丈席听韦编。
白发先朝老夏卿，酒酣随笔意纵横。空梁月落仙台迥，犹听清秋玉佩声。
山屐经过满径踪，隔溪遥见夕阳舂。当时诸葛成何事，只合终身作卧龙。
九重孝德超前古，日日承欢在宝慈。圣母圣皇天所祐，太平至乐万年期。
怡园不到已三年，郁郁常劳梦寐牵。今日重来因话旧，不知清泪堕樽前。
大陆题诗小陆和，宝鞍画戟传呼过。两片顽碑未百年，已有牧儿来打破。
春去秋来迹许忙，夜清凉月梦江乡。鱼虾即少差年计，留与人间薄稻粱。
青松盈尺间香梅，尽是先生去后栽。应笑来时无一物，手携拄杖却空回。
衣缝密密今垂老，襁褓咿咿渐趁行。君纵无情到闺阃，那应母子亦无情。
百里青松五月凉，千年忠惠有馀芳。后人继此非难事，不为公家虑久长。
从来道院江西好，只为涪翁遂得名。见说何家更清甚，院中终日读书声。
九月西风未肯凉，信知时节类炎荒。骚人不念天涯远，只爱青山对碧湘。
老子来无一把茅，居然得此好洼坳。开塘谨避蛟龙窟，伐树须存乌鹊巢。
孤根抱石半岩生，玉骨知春自发荣。我有此间来往债，年年须挽一枝行。
洛中来为牡丹期，曾醉杨州芍药时。从此芳菲骄不得，马头春色满囊诗。
嵇阮生平忆共游，此君高节最凌秋。儿童少作并门骑，千亩留封渭水侯。
南来北去无时节，举翅抬头飞似雪。当日离春今日秋，汀江浦上旧明月。
东皋揽结知新岁，西崦攀翻忆去年。肘上柳生浑不管，眼前花发即欣然。
春水绿波生柳塘，横吹掩抑复悠扬。今朝送别已惆怅，前时渡江犹断肠。
紫管何年玉刻成，宫商随指自分明。夜深唤起洞霄月，十二彩鸾天上鸣。
中宵澍雨平明歇，诸岭晴阴各自分。偶来共就藜床坐，时看前山出白云。
东风几日送春还，喜见梅花满道间。吴越山川从此始，游人且莫说乡关。
曾记来时割伏雌，相思头绪乱如丝。自怜春尽腰肢瘦，更向庭前插柳枝。
天外群峰入紫青，中间有路少人行。江深草阁潮如客，早晚相过不世情。
欲出乡关行步迟，此生无复却回时。千冤万恨何人见，唯有空山鸟兽知。
荣辱从来总不知，几间茅屋对渔矶。江鸥散处夜无伴，荷叶老时秋有衣。
亦知官舍非吾宅，且𣃁山樱满院栽。上佐近来多五考，少应四度见花开。
高世何须更欲名，古人于此畅幽情。后来同味无王谢，自折幽兰上冶城。
年来衰懒罢书淫，偶向盆山寄此心。何事凉阴老居士，便分幽赏助清吟。
种竹当年语尚新，藏山万卷总成尘。牙签知落谁家去，往事凄凉欲损神。
莲宫幽处涌清泉，茶灶年深冷绿烟。香供尚存龙藏里，试尝何似虎丘前。
酒家旗下分携久，山驿灯前感慨频。人事已随双鬓改，柳条又见一年新。
床头书画正纵横，忽值今朝醉眼醒。起向米家船上看，云山元是旧时青。
禁城柳色蔼春晖，江上龙舟去若飞。典笥预开金锁待，君王初进五时衣。
大勇非由血气充，性情义命本来公。至刚至直纯天道，逆理其间何所容。
行脚诸方履历深，似禅和子寄丛林。试拈朝报一转语，以道观之无损心。
弟兄虽幸忝朱轮，各是人间五十人。只合共娱千岁母，可能少补二州民。
六老臞儒十二僧，柴桑醉士肯为朋。葫芦自与葫芦缠，更要闲人缠葛藤。
帆转清淮极鸟飞，落帆应换老莱衣。河亭未醉先惆怅，明日还从此路归。
懒性如今成野人，苍颜白发不时新。自知潦倒无馀事，乞取山林放旷身。
白衣古寺瞰江流，隔断红尘不记秋。深羡老僧心入定，禅房花木四时幽。
杏子花开桃萼红，夜来疏雨过帘栊。风光虽是好时节，春在谁家弦管中。
辛卯科名海内传，谈经不到伏生年。明珠径寸谁收得，流落天南海水边。
风月怜君幸见分，老年春事正堪论。花枝照眼成惆怅，欲洗愁城欠一樽。
摇落霜天百草空，羽林年少灞陵东。弯弓射杀平原鹿，笑入吴姬酒馆中。
北峰南峰夹西湖，烟景四时张画图。暇日使君摇艇子，新诗的的似明珠。
无情莲炬剪将残，有样葫芦画不难。尽笑翰林麻草拙，谁知老子布衾寒。
故人别后已三年，万里音书一念牵。安得生还吾与汝，美原同醉杏花天。
撼树蚍蜉自觉狂，书生技痒爱论量。老来留得诗千首，却被何人较短长。
地雷设象圣言昭，上应星辰转玉杓。阳管气升君道正，忠贤类进小人消。
汉相岩岩真国英，门庭曾是接诸生。阳秋谈论四时具，河岳精神一座倾。
学得丹青数万年，人间几度变桑田。桑田虽变丹青在，谁向丹青合得仙。
王事那能计苦寒，客窗灯火夜阑珊。谁人解得尚书乐，不戴朝冠戴道冠。
识得庐山五老峰，个中何地不相逢。舌头无骨随人转，熨斗煎茶铫不同。
宁少公荣莫少车，良辰僧坐笑砖磨。诗翁不至惟诗至，好句虽多恨亦多。
南北云山赋远游，白头终老晋阳秋。千篇留得平生稿，半似苏州半郢州。
满城箫鼓元宵节，小馆灯花孤闷时。料得团𪢮行坐处，有人挥泪说分离。
未到黄昏紧闭门，怒雷挟雨过前村。老夫熟睡浑不觉，风捲涛声入梦魂。
曹霸千秋尚有灵，当年龙种尽留形。最怜汉武穷兵日，独得西来锦膊青。
寻春须是及春时，红紫千山映酒卮。莫待春归却成恨，冱林溟雨漫霏霏。
青山不改重华世，玉瑟空馀太古音。遗恨湘江流不尽，至今眉黛锁遥岑。
落笔纵横走电光，近臣时得赐云章。龙盘凤翥皆天纵，渴骥惊蛇不足方。
去年此地送行客，俛仰之间迹已陈。今日复来相别处，使君却是北归人。
巽斋幸自少人知，饭饱官闲睡转宜。刚被旁人去饶舌，刺桐花下客求诗。
当年诗酒早盘桓，无数萧萧碧玉竿。雨箨风梢如好在，故应知我转头看。
东风不用漾游丝，小阁深愁发素时。满地绿苔人独坐，一林寒雨雀争枝。
一卷百千万亿卷，普使幽冥趋净方。越水东边明月夜，白莲朵朵晋时香。
解道文章老自知，中原病客重相思。故人寥落看如此，再领专城岂后时。
名家旧业已三朝，零落犹馀一凤毛。今日梁园谁让席，不如金马世堪逃。
俛啄依依在野田，奇毛偏得圣恩怜。龙媒一去无消息，犹恋雕笼记昔年。
日晴空乐下仙云，俱在凉亭送使君。莫辞一盏即相请，还是三年更不闻。
十千呼酒醉长安，犹记年时客里欢。有约南山南畔去，只挑野菜当春槃。
艳客轻舟入竹桥，虎丘花事正迢迢。他时若觅真娘墓，认得青莲一朵娇。
坐断金轮第一峰，千妖百怪自潜踪。年来又得真消息，说道杨岐正脉通。
曾嗟雁唳越王台，何处分飞又北来。游子几时归故里，年年秋影落空杯。
万柳千花拂酒旗，南陵北苑草离离。居庸关下泉呜咽，又是东风欲去时。
百里西风禾黍香，鸣泉落窦谷登场。老牛粗了耕耘债，啮草坡头卧夕阳。
花开花落何须问，劝尔东风酒一杯。世事正如沧海水，早潮才去晚潮来。
避地两家三五口，只今那忍记当时。谁知临老相逢日，犹得重看乱后诗。
物色真成行画图，十年对面不供书。才悭更著李商隐，无复重讥獭祭鱼。
白云深处锦成堆，游子逢春定一来。会得四时春不断，桃村何日不花开。
诸佛当年说色空，色空已坏合还风。定随妙喜山河去，西入维摩方丈中。
懒听人是与人非，有耳如聋未是痴。不采当时临济喝，威王前事已先知。
十年贫贱欲如饧，愧客殷勤话此生。试与宋君寻卜肆，长安东市雨新晴。
坡老当年乞鉴湖，君王未肯付圭符。清名凛凛照人目，欲倩丹青成画图。
暖风初入海棠枝，薄锦轻罗未尽宜。明月正中花气湿，并肩疑是怯寒时。
瀑布遥瞻五老峰，庐山九叠削芙蓉。向来似识真人宅，半亩烟霞但素封。
外戚豪华善意钱，折巾平帻映鸢肩。支期一世惟偷宠，虚秉东京跋扈权。
不嫁当年自薄情，一朝跨鹤上青冥。人间有女能如此，羞杀天边织女星。
伯夷清节韩公颂，范老银钩韩子传。屋壁遗书还孔氏，谁人得似使君贤。
鬼气苍黄棘叶红，昔时人血此时风。相怜极目无疆地，曾落将军一阵中。
几年披发学垂纶，此日抠衣谒紫宸。莫以素心翻自诧，金门元有隐沦人。
千古丫鬟高插天，淡妆浓抹傅云烟。眼前不见峨眉老，独有青山长少年。
忆昔初为总角儿，年年秋后厌旌旗。只今廓廓浑无事，樽酒何妨乐圣时。
瓦木铺排得此身，乾坤何物到头真。道人具得屏风眼，还向小斋来卜邻。
西风吹客过唐栖，袖拂尘埃读断碑。适意绕廊询古迹，老僧引看建炎诗。
寒山影落大江流，赤壁应难似旧游。风月当年收拾尽，黄州副使一扁舟。
见道分明了不疑，气常无暴志常持。确乎理气为标准，变故艰危岂足移。
江山随处倚高秋，一榻时从药局留。明月满城更向寂，缓携儿子语街头。
城上春风春昼长，桃花初发万年芳。飞来碧海三青鸟，曾见前身侍玉皇。
秘藏函谷关中子，持赠蓬莱阁上仙。愿得髭须如此老，却教龟鹤羡长年。
曾闻高节冒冰霜，三月开花满路香。虬鬣龙鳞今老大，学他挑弄色轻黄。
居庸关中四十里，回冈复岭度萦纡。道傍石刻无人识，尽是前朝蒙古书。
古意巑岏与世疏，一官羁绊可归欤。此山未及西山好，下有仙人结草庐。
玉阶金殿沐恩浓，舜日尧天不世逢。迟莫岂胜多病际，夜吟身在梦魂中。
病倚藤床雨气清，曲肱有梦到朱冥。年来老马知无用，纵遇孙阳也不鸣。
万树秋风一路蝉，渡头重舣木兰船。自惭蹙頞非奇骨，拟问清朝跃马年。
不见慈湖二十年，忧心如醉复如颠。我来忽见慈云阁，恍若慈湖现我前。
西风吹老白苹花，独倚归舟感物华。漠漠秋云暗山谷，不知何处是吾家。
十七年间作外臣，重来三日齿嘉宾。天颜不减当年泽，点检同朝共五人。
枝头皓魄夜深悬，老翠模糊半湿烟。疑是龙潜沧海底，水晶宫里抱珠眠。
月高罢游关九关，暗尘吹污香雾鬟。谁家少年亦太恶，拾著金钿不肯还。
武丘山下冢累累，松柏萧条尽可悲。何事世人偏重色，真娘墓上独题诗。
剑光长笑古刘家，不斩流星只斩蛇。从得历年三四百，蟠桃犹自未开花。
家鸡到处不须争，醉点风花亦有情。我见白头张汝弼，今年又在寿春城。
溪光摇荡锦云开，夹道惊传凤辇来。十里红尘遮不断，五陵诸少打毬回。
扬州昨夜有人来，误把忠良按剑猜。怪道使君无见解，城门前日不应开。
洗马桥东水泊津，野田荒陌草如茵。他时若问田边墓，五岭南来第一人。
蓬莱弱水渺难量，何自堪求却老方。佳客不来成独立，一庭松影暮天凉。
阿婆吹火燄光寒，老叟尝醯气味酸。后代儿孙宁识此，高烧银烛照杯盘。
过关天日正晴明，谁道山神不世情。远客得归心绪别，陇泷闲作断肠声。
山头行云自朝朝，阳台莫色联云霄。朝来莫去变云雨，送老行客无回桡。
饮酒已输陶靖节，作诗犹爱邵尧夫。若论老子胸中事，除却溪山一事无。
潘驿桥南醉中别，下邽村北醒时归。春风怪我君知否，榆叶杨花扑面飞。
蒲团布衲一绳床，心地虚明睡自亡。长伴空中月天子，东方行道到西方。
走得团团织得窠，群飞来往不逃它。网罗外面逃多少，枉了辛勤设网罗。
朝米暮盐何日休，尘埃满面霜满头。草堂竹阁压秋水，几时和月弄扁舟。
溪山得意竟忘归，岁月飘零两鬓稀。祇有裴回与搜句，老无笔力愧传衣。
一时感激切忧劳，便欲捐躯报圣朝。此日孤怀徒耿耿，九重不啻九天高。
程氏园当尺五天，千金争赏并朱栏。莫因今日家家有，便与常时两样看。
树杪浮屠远露尖，官船梗稻客船盐。十年笑考三年绩，东去还须半月淹。
橘柚林中薜荔垣，幽寻几度入秋园。虽然老衲无闻见，犹胜相逢俗客言。
万古仇池一老仙，前身游宦忆西川。令威化鹤空千岁，何似重来十五年。
峰影微昏树影明，人烟深浅水纵横。前时逢雪今逢雨，长在江南画里行。
为人彻困有谁知，眨得眼来话已迟。满地如今正闹在，听渠寐语住何时。
来年四色更多方，忧水忧风忧夏粮。未必澹庵能快活，随身干木便逢场。
睡觉歌声古道傍，有人中夜揽衣裳。床头斗酒聊自酌，不为书窗一夜凉。
何事新梅度玉溪，应怜泯默与诗题。少年曾赋宋开府，老大无如羯鼓迷。
傅岩山下作胥靡，板筑躬操世未知。忽肖画图天上梦，看施霖雨济疮痍。
燕子来时春雨香，燕子去时秋雨凉。鸳鸯一生不作客，夜夜不离双井塘。
寺古僧残丈室空，我来试问老禅翁。直松曲棘都休道，庭下山茶为甚红。
红红白白好花枝，尽被山僧折取归。祇有野薇颜色浅，也来钩惹道人衣。
我观世界只儿嬉，一戏相从更莫辞。绮语未忘馀习在，明朝与和紫姑诗。
除了催租吏打门，洗锄犁后便醺醺。常年春雨多春事，待把心情付与君。
出处年来恨不齐，一樽临水记分携。江湖咫尺吾将老，汝颍东流子却西。
穷源几曲径深长，隐隐野花时度香。乔木森森走虬凤，稚松叠叠散牛羊。
功名已写后世耳，身入人间图画看。叹息浮图满天下，犹疑怒发尚冲冠。
万山衮衮尽东来，高处犹存百尺台。回首旧时张乐地，一杯重与酹苍苔。
不须南浦怀消黯，好过西山访隐沦。比到岭时应近腊，相思可寄一枝春。
高台四望野连天，风月于兹岂有边。三尺匡床纷计算，还知世界几千千。
尧无是处桀无非，此语堪惊与道违。造物恩私多嵬琐，始知庄子得真机。
徒尔昂藏生世间，可怜此志久希颜。如何白发龙钟际，依旧身心就检难。
三年蔬水如君少，一片天然孝子心。昨夜三山明月满，不知甘露洒幽林。
老僧口边生白醭，坐断诸方占幽独。池中应有龙去来，好为朝昏打斋粥。
瀍河东看杏花开，花外天津暮却回。更把杏花头上插，图人知道看花来。
明公从小便超群，佳句流传继碧云。问道别来诸念息，定将何法退魔军。
泥土相缠四百年，摩挲十在九彫残。明朝叉手东西去，更有谁人月下看。
制锦工夫早不同，至今人道寇巴东。澶渊一段奇功业，可在孤舟野水中。
焚膏继晷且穷年，荣悴他时却在天。莫把光阴虚度了，吾徒耕道若耕田。
去年秫地伤秋潦，春酒浇醨不可亲。红树梢头山鸟语，祇应笑我独醒人。
浊酒自沽还自把，先生寄傲南窗下。门前五柳渐看长，使君时时来系马。
风落空山老树秋，断溪幽咽水空流。何因得共幽人话，消尽西窗一夜愁。
怕看杜老怀观颖，厌见东坡说子由。每读渠诗先掩卷，旁人怪我泪双流。
家在西昌旧业贫，孟光归处重辛勤。十年茆屋秋风破，独自牵萝补白云。
绿杨如线草如茵，紫竹肩舆白叠巾。不是为春禁不得，老来心绪最怜春。
谌母何年今凤车，紫云香雾到扶胥。天关滕六知何地，醒尽晶魂腊月初。
绿暗红稀禁火时，使君轩驭雨仍随。清风吹得江湖句，争遣诗筒挑鼓旗。
为客时多不解愁，亦逢佳节强登楼。酒阑自摘茱萸望，何处青山是越州。
它乡异县老何堪，短发萧萧不满𥮾。旋买一尊持自贺，病身安稳到江南。
苔径斜通砌竹鞭，素光交映入湘帘。若教谢女庭前种，不道空中雪似盐。
日日邅途处处诗，书生活计绝堪悲。江云垂地滩风急，一似前年上硖时。
忠臣解体将离心，一鼓芜湖九鼎沉。遗老尚谈前宋事，惜无人解说王琳。
山脚斓斑日到迟，清连秦树夜猿悲。因思上古英雄帝，不见苍苍白白时。
林下投簪二隐君，肯随浮世慕玄𫄸。坐来话到忘情处，回首青山起白云。
月明方始觉星稀，烛照还知灯力微。若使世间无圣哲，草根萤爝总光辉。
卖妻鬻子年饥后，索母求爷贼乱馀。对月椎胸几家哭，更堪萧索岁将除。
狂风吹覆凤凰巢，鸮鬼朝翔狐夜号。君有胸中千古鉴，世间妍丑想难逃。
忆昔初寒已拂衣，当时曾悔出山非。而今老去都忘了，开尽荼梅尚未归。
千年郁郁閟重泉，暂出还随劫火烟。靳惜乾坤如有意，流传君我岂无缘。
前年别郎三月暮，东荡西飘不知处。愿弹红泪湿杨花，总饶轻荡飞难去。
幽居一室少尘缘，妻子相看意自闲。行到南窗修竹下，恍然如见旧溪山。
天子聪明古帝王，百年日月要重光。文山老子忧思远，独上中庸第一章。
呼儿取酒敌春寒，病起驼裘剩觉宽。万事不妨高枕卧，始知老子耐悲欢。
烟云逼眼尽诗情，落笔何时造次成。近体看君新入格，西山从此著诗名。
少日乡闾不解愁，闲听画角起谯楼。西风依旧阑干月，独自潇湘万里秋。
今年荔子熟南风，莫愁留滞太史公。五月照江鸭头绿，六月连山柘枝红。
百年节义仗贤豪，一死翻怜女子高。不敢长歌题卷上，转喉恐犯旧官曹。
世间形似巧迷人，总是安排底处真。纵复非真犹足喜，得来聊寄梦中身。
轩辕事业与唐虞，总是规模后世书。后世玩兵除德让，不知终古更何如。
风静江波月净烟，不禁清淡夜如年。无人为说清秋意，疑有隔溪渔未眠。
二相谟猷烂史编，诸公才业过前贤。好图仪像传来世，何事顽疏亦比肩。
升沉荣悴信由天，莫以私心搅自然。人事尽时须委命，春风随处咏新年。
水树烟云列画屏，良工高殿写丹青。内家每爱葫芦样，宝玩时时对宠灵。
偃蹇商山四秃翁，龙飞蛇断笑谈中。出为羽翼成何事，输与留侯万世功。
田侯德政著淮阴，父老遗祠感慕深。试看淮上今时月，曾照田侯往日心。
袖手穷山一少年，何曾有楚到澶渊。英雄正自无人识，盖世功名却偶然。
学士朋来似堵墙，共看老笔出提纲。绣鞯张盖传呼宠，不比倡优蓄子长。
岁残已似早春天，隔水横林一抹烟。闻道埭西梅半吐，携儿闲上钓鱼船。
树头桑叶似穿钱，准拟今年贱似前。谁信天公难预料，今年却贵似常年。
缁客幽栖常苦吟，水边松下静愔愔。有时一室焚香坐，不以诗情废道心。
欢情旧事空回首，死别生离愁奈何。多少邻姬随贾客，瘦容枯眼泪痕多。
平明三殿进觞初，玉女傍边捧道书。探得长生太清箓，同扶皇历万年馀。
平生同有爱花心，每到开时辄共吟。垂老凄凉空见画，人间何处觅知音。
破除愁闷无过酒，消遣情怀正要诗。燕子未来春又半，一帘花雨海棠时。
女弟数行伤别泪，翰林两首送行诗。辛勤徒步关西去，回首觚棱日出时。
金鼓喧阗尽日闻，欢声雷动及军门。六师斩馘知无算，驼马驱来动百群。
数步荒榛接旧蹊，寒江漠漠草凄凄。鹿门黄土无多少，恰到书生冢便低。
去年钿醉紫薇楼，有约云间续胜游。此日庆云桥下泊，心期便欲结沧洲。
御沟东畔柳成林，御水盈盈十里阴。白马青衫桥上客，春来多少故园心。
大暑当时局蹐居，故人持画索新书。溪边最爱个亭子，置我其中便自如。
独自清闲独自忙，杳无人迹到萧墙。眠时不用呼童仆，自有清风为拂床。
曾侍虚皇第二筵，铁仙轻脱故依然。江州坐上初相见，还识人中孟万年。
荼蘼架倒无人架，全似老夫狂醉时。昨夜一场溪雨横，又漂苔藓到花枝。
吴儿心著吴山深，终南满目不自慰。有时蝉蜕书几边，梦到五湖千里外。
留心俭让唐虞道，恣意贪求桀蹠徒。闲坐思量茆屋下，夜深秋月照平湖。
意趣天然笔法奇，写生今复见徐熙。春花春鸟知多少，消得东君几句诗。
羊车洗马好谈玄，玉立风姿一少年。不枉当时人看杀，如今何处觅幽阡。
梅花折得赠君归，爱此亭亭绝世姿。纯白真香谁得似，紫阳千载共襟期。
岘山脚下江水生，普宁寺前舟楫行。细民无钱不得渡，老幼相持愁叹声。
挟策当年入泽宫，几回风雨酿春工。此行初试亲民术，可与书中有异同。
黄鹤楼边横笛吹，石亭窗上更题诗。世人不识还归去，江水云山空渺瀰。
蜀波万里与淮连，扬子江心浪拍天。陆羽当年亦奇士，骊龙蛰处识名泉。
偶作吾儿真梦寐，暂来人世误娄罗。虽然修短由天命，致汝无辜我罪多。
忆在东林学夜禅，月中清响听风泉。不须更作庐山梦，鱼鸟相忘二十年。
自从谪落下人间，六十馀年一瞬看。白玉楼前秋夜月，朝真依旧傍阑干。
学诗浑似学参禅，竹榻蒲团不计年。直待自家都了得，等闲拈出便超然。
诸卿谈笑赏先登，我欲从之病不能。门闭日长公事少，祇疑身是住庵僧。
真人何代结幽栖，累世奎光焕紫泥。日月高奔黄道近，衡庐傍出玉绳低。
曾见竹篱和树夹，高枝斜引过柴扉。对门独木危桥上，少妇髻鬟犹戴归。
一樽无计遣春留，落日伤情独倚楼。柔绿拍堤如可染，老红满径为谁愁。
郑老揖余过郑园，卖文钱尽强开樽。那知昔日曾游赵，双璧由来祇片言。
崩涛裂岸四三年，落日寒烟正渺然。空腹荷锄那办此，人功未至不关天。
驱驰年少未应劳，万事无心任所遭。收拾琴书辞故郡，江山随处是诗豪。
老坡曾比江瑶柱，或谓江瑶柱不如。拟写钗头皱红小，断魂蛮雨瘴烟疏。
闻说栽时正出家，春风四纪阅芳华。如今示疾空山里，怕引诸天来散花。
栖禅寺口月明时，欲系扁舟限柳丝。岂是薄情离别易，亏人折尽路头枝。
曾见端门万炬灯，天街追逐少年行。如今老病惟贪睡，懒向州衙看乐棚。
香火一炉灯一盏，白头夜礼佛名经。何年饮著声闻酒，直到如今醉未醒。
采药归来月满溪，家儿能唱白铜鞮。山翁有乐无人道，木槿明朝花又齐。
庵后庵前尽植花，花开番次四时好。主人事简常燕休，不信岁华能撰老。
平田千顷绿秧稠，水绕山阿出涧流。门掩落花春自晚，画檐时听鸟声幽。
幽林无路水空闻，共洗繁花涧壑分。漫说空山少人迹，不知鸡犬在层云。
西湖昨夜转东风，报道南枝消息通。踏遍六桥寻不得，谁人移上月明中。
阳翠高高万寿宫，蜿蜒岗阜拥虬龙。瑞日乍停双凤辇，彩云长护万年松。
今朝无事要花开，盛酒老盆移菊栽。若觅庾冰犹在此，信知陶令早归来。
词臣谪去堕天南，诗墨从来榜寺檐。好事不须收拾去，世间遗集有香奁。
老子今年七十三，不胜归思在江南。天恩若许辞簪绂，犹办纶竿钓石潭。
生情镂月为歌扇，出性裁云作舞衣。照镜自怜回雪影，来时好取洛川归。
陈未亡时柏已苍，风来历历说兴亡。世臣元不如乔木，阅尽中原几战场。
愁云垂地黄映日，叠嶂插空青照楼。野菊花开秋又晚，便当归去老沧洲。
彩鹢不飞连碧波，此中公子醉眠多。傍人刚道相宜好，梦入西湖闻棹歌。
细骨轻躯不耐寒，阳回天上渐冬阑。椒房旧日流苏暖，不道于今翠被单。
嘲弄春晴禽斗语，揄扬风色柳摇丝。麦苗含穗枇杷熟，却似江南四月时。
故居烧后拾残编，留得陶诗一两篇。彭泽岂堪犹作令，义熙何忍再书年。
流落天涯老病身，归心一点逐新春。故人少借论思口，放我山林作散人。
人家住近江城外，月色波光上下天。风景自佳时俗异，泊舟闲咏白云篇。
百花争早孰过梅，天与芳时岂待催。莫惜黄金置清赏，隔年春色为君开。
古松古松生古道，枝不生叶皮生草。行人不见树栽时，树见行人几回老。
莫叹乘轺道路赊，高楼日日望还家。人到南康皆下泪，唯君笑向此中花。
客子今年驼褐宽，邓州三月始春寒。帘钩挂尽蒲团稳，十丈虚庭借雨看。
生天本自生天业，未必求仙便得仙。鹤背倾危龙背滑，君王且住一千年。
去岁开仓赈饿夫，今年下令活无辜。东平谩说能为善，未识当时有此无。
蛾眉二八绝堪怜，闭却深宫不见天。春去春来都莫问，只凭寒暑定流年。
十年憔悴武陵溪，鹤病深林玉在泥。今日太行平似砥，九霄初倚入云梯。
顾家亭馆四时佳，薄暮来过到月斜。徙倚不知秋色冷，赤阑干外有黄花。
仙源灵液蓬壶境，碧杜红蘅慵照影。美人来时寒谷春，美人去后温泉冷。
周官虽有墓为尸，细考元非墓祭仪。九十年闲雠未复，陵■杂用最堪悲。
江湖便是老生涯，佳处何妨且泊家。自汲松江桥下水，垂虹亭上试新茶。
三千里外卧江州，十五年前哭老刘。昨夜梦中彰敬寺，死生魂魄暂同游。
父老争迎旧使君，使君何以为吾民。要须一举为霖手，快泻天瓢洗旱尘。
澄江练净晃岩扉，霜树萧疏野鸽飞。满地飘风人迹少，夕阳门掩一僧归。
三相当年镇庙堂，江山草木亦增光。一时主宰权衡重，千古人间姓字香。
老老堂前寿酒杯，乡人曾羡锦衣回。那知此日还乡处，剩有东轩长老来。
世业相承不裹头，一家全在水中浮。有鱼便可供沈醉，休问清流与浊流。
曾列仙班第一流，十年联袂步瀛洲。如今偶到三山路，白发红尘两鬓秋。
西风催我转胡床，坐落秋山午梦凉。蝉老树深音响别，满天风雨带斜阳。
一片燕山紫气中，汉家城阙蓟门东。即今天子招贤地，非复当年碣石宫。
矶下长川欲倒流，江豚出没水禽浮。凭谁为告诗仙道，今到青天尽处游。
阊门杨柳自春风，水殿幽花泣露红。飞絮年年满城郭，行人不见馆娃宫。
草衰木落故辞新，寂寂幽居避世人。只恐山中忘甲子，题诗为报周王春。
杀鸡季伟蔬留客，列鼎孙弘外一肴。古道无存几夫子，今人何限不全交。
无风香篆吐长丝，书架凝尘不下帷。鸟雀声和晴日暖，午窗扪虱坐多时。
三月西城淑景多，晓烟清露暗相和。晚钟未用催归客，闻道新亭更可过。
药炉汤鼎煮孤灯，禅版蒲团老病僧。儿女强修元夕供，玉蛾先避雪鬅鬙。
落花满地雨丝丝，九十春光又别离。行乐送春犹有恨，那堪多病过花时。
八月十五是中秋，月色娟娟似水流。却忆湖州船子唱，几人欢乐几人愁。
玉雪飘零贱似泥，惜花还记赏花时。赏花不许轻攀折，只许家人戴一枝。
半月之前已立春，春光犹自隔河津。漫言今夜须牢守，放着年光已七旬。
窗外箫声隐隐来，千年空苑碧桃开。相逢正好谈风月，不惜春衣卧绿苔。
胡马鸳鸯赭白肥，射生年少半绯衣。城边尘暗长杨路，玉勒秋田校猎归。
春来花草尽关愁，风雨妨人懒出游。不见鞓红去年面，可怜孤负玉风流。
楚国楼台凌九霄，软风行复弄柔条。当年弦管今何处，飞雪满空如舞腰。
龙子辛勤莳纸田，少年笔势已翩翩。欲知圣处真消息，不是原夫一两联。
亲提精甲到平襄，汛扫鲸鲵百丈强。莫诧伏波年尚少，大标铜柱在扶桑。
抄罢唐诗笔暂停，不将奇字问添丁。郊坰秋半无炎暑，净拂明窗读道经。
长路缁尘欲上衣，暂投客馆亦如归。不因野老来争席，岂解山人□息机。
夹道千花护彩云，三郎马上不胜情。谁知绣幰深深许，中有渔阳百万兵。
织锦无成上帝嗔，憨慵长夜望河津。何从更得蛛丝里，剩巧年年乞与人。
紫霄何年驾彩虹，三十万里登瀛蓬。至今岩洞有遗迹，碧桃烂熳摇春风。
愁怀难画亦难诗，惟有流莺暗得知。我亦无言莺不语，柳边相看立多时。
当年歇雨暂栖迟，千里琴书适楚时。此日重经来问宿，双峰对罢夜谈诗。
生身不作第三流，肯作坳堂一芥舟。时止时行皆正位，孰云吾道付沧洲。
花满梁溪月满楼，客乡两度醉清秋。百年行乐争馀几，一夕想思可奈愁。
白玉壶中春淡淡，小梅枝上日晖晖。何心更问世荣辱，有口不言人是非。
茅屋溪山夐绝尘，青松长对老龙鳞。高情恐是王摩诘，骑马桥南访隐沦。
向时载酒江东去，今日山阴载雪回。一片闲情谁解得，晚风溪上破疏梅。
向来翻忆战争时，江海茫茫远别离。白发重逢太平日，春台化日乐熙熙。
滞不求通任布衣，山阴道上玩春晖。每逢到处花开谢，转觉人生万事非。
霜凋榉柳枝无叶，风拆安榴子满房。冬日园林元自好，老人怀抱自多伤。
清劲姿标浅淡黄，幽篁古石共冰霜。生来不是春园物，老向枯枝死亦香。
茅屋人家蓐食烟，相呼趁雨好翻田。去年下麦泥如铁，一寸春膏直几钱。
鲸波万里海南州，郭外新居事事幽。一味清泉堪瀹茗，千年蠹简可忘忧。
云岩萧索雨初晴，嫩玉寒泉分外清。可笑蜩螗时快意，也依浓荫吐微声。
东望苕溪想月卿，尚怀泉石养精神。倘于归雁亭边见，为道阳关有故人。
朅来取友得三贤，安石仁风乐广天。七字不应呈此拙，诗肠老去已枵然。
解事东皇自有期，今年春较去年迟。未教红著桃开脸，先放青还柳作眉。
江头烟树色如故，记得向来舟出时。更读西行旧诗集，集中多是沌中诗。
商鞅得君持法处，赵良终日正言时。当其命令炎如火，车裂如何都不知。
品物趋时慰寂寥，静观玄化自超遥。鹦因求友偏饶舌，柳为含绵懒折腰。
夜雨连明春水生，娇云浓暖弄阴晴。帘虚日薄花竹静，时有乳鸠相对鸣。
九皋清响漏残时，想见松间露湿衣。弱水弗关云外路，乘轩终不似横飞。
一身清净无童子，独坐空堂得几年。每夜焚香通月观，可邻光影最团圆。
翠竹青林四面迷，一堂虚敞自光辉。几番夜月惊啼鸟，正是野僧出定时。
彭蠡之西五老峰，当年白鹿有遗踪。怜君此去多春草，岐路分违不可从。
一派泠泠台下水，半空漠漠岭头云。祖师成道冲天去，只有无穷受箓人。
牢落淮南赋小山，霜风容易老人颜。扬澜左蠡天垂碧，梦与盟鸥共往还。
鹦鹉洲前杨柳树，飞花偏著钓蓬多。何时半醉蓬窗底，卧听沧浪孺子歌。
平生端亮履清修，公退蘧然得少休。栩栩尚忘飞蝶想，黑甜一枕更优游。
芸香时近曝书筵，缥帙缃囊得纵观。不是圣时修故事，岂知藏室有清官。
年年柳与韶光契，春风便作开花使。黄莺到处不绝声，嫩叶芽新生悲翠。
风沙容易老朱颜，飞梦犹能度汉关。若使单于终保塞，肯教胡马下阴山。
田园历历尽耕桑，车毂𫐒𫐒驿道长。自笑此身无定在，逢人犹问赵侯庄。
笑向来人话古时，绳床竹杖自扶持。秋深头冷不能剃，白黑苍然发到眉。
古墓崔巍约路岐，歌传薤露到今时。也知不去朝黄屋，祗为曾烹郦食其。
日用功夫在细微，行逢碍处便须疑。高言怕被空虚笑，阔步先防堕落时。
修贡年年采万株，只今胜雪与初殊。宣和殿里春风好，喜动天颜是玉腴。
两年再踏铅山路，今日初尝石井泉。碧玉岩边瀹汤饼，全胜五鼎击肥鲜。
青绮门边有穴居，窈无窗户与阶除。暂时收住为霖气，不逐狂风谩卷舒。
铜山鼓铸成何用，金谷荣华毕竟空。老子百年无长物，只留明月与清风。
寒泉泻下紫霄来，一道潺湲万壑哀。可是仙人遗匹练，至今犹挂白云隈。
我丈之贤今老成，题舆剖竹傍青城。从容官事一时了，莫忘莼鲈秋日羹。
衰老百罹无计避，广平门户真为累。园公何事梦魂惊，夜半敲门石壕吏。
江南二月草青青，送子归时已满汀。谁信而今有忠义，祇知七日哭秦庭。
尧夫花看半开时，花半开时春正肥。此日老夫无拣择，慇勤直到看花飞。
郊翰秋劲愈于锥，筠管温温上玉辉。聊为夫君一栖阁，老来驽缓久知非。
师在兴安我在昭，几年相望但云霄。谁知小出忽大遇，共折青柴带叶烧。
集庆当年众所夸，四民重喜拜皇华。一壶春酒供多兴，归从如云拥鼓笳。
燠寒谁问老亲衣，作鲙今朝亦已希。忆得姜家新妇在，泉中跃出鲤鱼肥。
彩袖飞来山上山，小楼金马堕云鬟。柰花满地无人扫，二十年前菩萨蛮。
秀色真香先自清，更将轻雨出芳明。萧萧打叶虽堪听，争似时时泻水声。
夜半分明到镜台，柳眉嚬绿杏花腮。半羞半喜依依处，又是离人梦觉时。
松风飒飒绕回溪，遥带居人竹一篱。想自不知云水好，却令行客立多时。
多少寻仙更不还，渺茫竟堕有无闲。使其真有毋庸唤，仙自曾城我自山。
五湖深处足逍遥，错把扁舟系柳条。尘世不如烟水阔，笑骑黄鹤上层霄。
思贻先生守道园，池边竹下敞幽轩。焚香坐隐乌皮几，隔水苍山正对门。
桅折舟人冒险艰，黑风吹浪捲银山。不如汉使传奇种，苜蓿葡萄满世间。
初冬常忆宴梁州，百炬如椽满画楼。三十七年犹未死，茅檐霜冷一灯幽。
菱池如镜净无波，白点花稀青角多。时唱一声新水调，谩人道是采菱歌。
图画巫山十二峰，缄题遥寄旧游从。烦君子细看山色，不似老夫归意浓。
十日红帘不上钩，雨声滴碎管弦楼。梨花将老春将去，愁白双禽一夜头。
一树寒梅傍砌栽，东风依旧见花开。主人已去犹为主，不厌花时日日来。
报答春光酒一卮，贫中无酒著春欺。作诗细与东风道，未必东风肯要诗。
阁老仙翁去不还，雀巢诗卷落人间。璚林台上秋风冷，天藻亭前野草闲。
重过安山晓系船，东风杨柳蔼人烟。同来怅别人何处，寒景凄凉记昔年。
柳色参差掩画楼，晓莺啼送满宫愁。年年花落无人见，空逐春泉出御沟。
十年蓬转金陵道，长哭青云身不早。故乡逢尽白头人，清江颜色何曾老。
落花时节过江东，浓绿山头间小红。野店日长春寂寂，柳阴摇飏酒旗风。
海不扬波已十春，时来西北又边尘。凭君下笔开生面，借取凌烟阁上人。
兀兀灯前千古思，古人心在不同时。同时只好今人笑，暮夜怀金尚畏知。
屋外一蝉鸣树阴，矮窗睡起静沈沈。破衣半解斜阳里，扪得虱时多快心。
伯劳东去燕西飞，同寄春风二月时。可恨同时不同调，此情那得更相知。
弱线千条拂建章，染成深绿与轻黄。年年白帝勤收取，纫付天孙制锦裳。
斜阳未暮息风波，雨后山娇刷翠蛾。江夏相看无两舍，少行数里胜蹉跎。
道人不解尘机事，爱访吹笙骑鹤仙。歌□素芝云外落，一钩梅月晒冰弦。
侍史传柑玉座傍，人间草木尽天浆。寄与维摩三十颗，不知薝卜是馀香。
初晴池阁暖无尘，花落丝飞不避人。秖爱年年好光景，须知华发一番新。
时巡中外已欢呼，那值天晴喜浴凫。路上捷音良可庆，王师所至若摧枯。
门外东风自在狂，雨晴深院日偏长。鸣鸠唤妇声声切，赖是年来已沐肠。
雨重烟浓山更深，半窗楼阁昼阴阴。道书一卷香凝榻，岩翠千层鸟堕林。
平桥御水破冰痕，忽觉东风遍九门。谁道帝家春不早，椒房昨夜已先温。
龟山嫡派紫阳翁，脉演梁溪日再中。三十年来兴废事，道南祠畔转春风。
青青叶底未堪尝，已作商家鼎鼐香。四月江南烟雨阔，安心且待那时黄。
老人自是逃名者，白发萧然绿薜衫。尽日江亭谁作伴，相看沙鸟与风帆。
少小听歌怕唱愁，一声楚尾与吴头。如今身在伤心地，但见春光莫上楼。
平舒道上望诸峰，翠出浮云几万重。过客仍迷五里雾，真人与致二茅龙。
一自华阳罢和歌，频年白眼卧山阿。玄亭莫怪秋来启，刚为侯芭到绿萝。
孤山山中小有天，时有隐者来盘旋。梅花如雪千万树，徙倚月下怀逋仙。
牡蛎墙高一庙深，缘冈松柏昼阴阴。我家俎豆茅茨下，只少黄金不少心。
云锦同梯得旧游，旋供帘月泛琼瓯。莫言官事兼私事，五老峰前一醉休。
蓼芽蔬甲簇青红，盘箸纷纷笑语中。一饼不分空恨望，暮年知有几春风。
唐家六世树威恩，外建藩翰禦不宾。二十三州同陷贼，平原犹有一忠臣。
半肩锡杖半函经，身世何人入讼庭。为谢官人入山去，紫云长护石门青。
东郭竹溪君所庐，我家此物也扶疏。何时归去数来往，不似而今空寄书。
孟津休道浊于泾，若遇承平也敢清。河朔几时桑柘底，只谈王道不谈兵。
涂家渡口建河漪，十里怀人薄暮时。闻道山家团结好，隔年兵寇避旌旗。
卯喏吏归帘影静，午香梦熟漏声迟。是中多少春风在，散落人间自不知。
霜风一夜入楼寒，拥被微吟亦自宽。年事渐多秋又老，误身初不为儒冠。
残雪微风冷透衣，柳黄梅破欲春时。年年景物常相似，满眼相思只自知。
乙酉甲申雷雨惊，乘除却贺芒种晴。插秧先插蚤籼稻，少忍数旬蒸米成。
生计萧条一束薪，担头书卷久忘贫。却怜昼锦还乡日，道上清除有故人。
世传满子是人名，临就刑时曲始成。一曲四调歌八叠，从头便是断肠声。
赤壁雄风百战酣，新安碧血洒江南。大观绰板先君歇，凄绝吴江老蘖庵。
楼上凭阑小立时，淡烟漠漠雨丝丝。年光日日有佳处，不解春寒偏入诗。
道心无坏亦无成，只怕微云点太清。重坎之亨人不识，一轮素月本来明。
临流负𪩘百年居，手植松楠合抱株。传写春光入诗句，味之如对辋川图。
荒畦整整复斜斜，不种春风儿女花。却笑过墙蝴蝶乱，懒随野老问桑麻。
吴下谦谦抱朴孙，妙年应遇长桑君。素心皦皦恒如月，一寸灵苗手自耘。
采采珍蔬不待畦，中原正味压莼丝。挑根择叶无虚日，直到开花如雪时。
老木高枝不可攀，玉泉飞出半崖间。如何借得清冷水，一洗疮痍为解颜。
少陵已入严公幕，徐孺还为仲举宾。自愧无诗复非隐，况堪谋食更忧贫。
拍栏一笑大江横，号太平州亦浪名。春水秋涛流不尽，半年农事半年兵。
故人死别逾三纪，喜见传家有凤毛。清代闲官得名郡，心存忠孝道能高。
台名何事只宜春，山色无时不可人。不用烟花费妆点，尽教刊落尽嶙峋。
明时与物总为春，乐处陶陶即是真。胜赏不妨闲信马，名园莫问属何人。
纠峰岭半树森然，伐竹编成翠底廛。杂客不来尘思少，落花啼鸟自年年。
江头柳木已参天，柳色花光日日妍。惊怪田家频得醉，今年斗米不论钱。
诛茅作瓦十馀家，竹里寒梅渐著花。莫叹獞儿生意少，谷风偏起自天涯。
古来观社见春秋，茜袂银钗尽出游。欲与鲁人同猎较，可怜身世尚它州。
老里何堪病再来，愁边不复酒相开。一生也作千年调，两脚犹须万里回。
一架酴醾手自栽，故园春老未曾开。明年乞得身归去，满为花神酹一杯。
昨夜重游汗漫归，依然戴胜发如丝。三千年一校仙籍，回指彭聃是小儿。
神交今在识荆前，再结前生未了缘。果蒙道力相扶起，蚤晚东林对长官。
河边柳眼澹烟浮，腊破春归一岁休。不复平时羁旅恨，离明还泊北城头。
谁将陶令黄金菊，幻作酴醾白玉花。小草真成有风味，东园添我老生涯。
仕有为贫难择地，志将及物要乘时。青衫入手南中去，此意惟应我辈知。
一时行过虎溪头，何事千年笑未休。山色水光无限思，至今人说晋风流。
前途十里即温城，暂向村林避郁蒸。野老多情能款客，呼儿旋撇瓮头清。
四圣千年道久湮，谁从羲画见天真。先生埋骨邙山后，犹有玄虚误世人。
欲话毗陵君反袂，欲言夏口我沾衣。谁知临老相逢日，悲叹声多语笑稀。
木槐为国竟如何，梦境浑如世事多。老我久无名利念，笈看行蚁上南柯。
田家少妇最风流，白角冠儿皂盖头。笑问傍人披得称，已遮日色又遮羞。
莫道庵子是借底，只你也是借将来。劝君莫作来生债，尽底还他亦快哉。
黄梅会里七千指，虎骤龙驰空点胸。碓蹯老卢愚且拙，坤维占断最高峰。
白刃凝霜照水寒，当时入匣便回銮。岩前片石犹中断，切玉如泥也不难。
退之硫黄药成疾，伯仁金印恩为仇。眼前世事尽如此，十日峭寒春作秋。
日正舒长好著鞭，会须闻早慕高坚。君看少壮荒嬉子，多向衰迟却讳年。
十年梨枣雪中看，想见江城荔子丹。赠我甘酸三百颗，稍知身作近南官。
寂寂春林杜宇啼，劝人只道不如归。我今归思何须劝，借尔翩翻两翅飞。
郑老曾为前代官，江湖相见独饥寒。不道夜深霜露重，犹将玉笛倚阑干。
强吞弱委此封疆，流水寒鸦几夕阳。两岸荒烟时盼望，眼中应有禦儿乡。
亭中曾写铁仙诗，人去亭荒碧草滋。千尺危峰今尚在，重来磨洗认当时。
年来曾共赋凌云，同学俄惊世路分。不是新知逢狗监，汉庭谁颂子虚文。
百斛明珠米在仓，沉香火底捻银簧。人生行乐那须许，多少边兵未有粮。
西北群峰势最雄，云霞倒影落塘中。几年却上岩前石，坐看匡山出日红。
叶间烟雨尚疏疏，桃李盘中怯并驱。忽见使君怜此味，始知时世未轻儒。
老大无家亦有筇，寻山山顶有高松。芒鞋常恐行来遍，一日排云到一峰。
一年长在别离中，欢笑惟应梦里同。明日相逢还是梦，驱车仍向太行东。
三年两见锦江春，未识当途是故人。君若不来予不往，各分明月与嚣尘。
半世生涯落水乡，也曾轻犯横波狂。日西松影长千尺，闲倚秋空数雁行。
两朵牡丹开国艳，千丛黄菊散秋葩。可怜宾主欢娱地，只向尊前不语花。
柳暗知津君送我，江临快阁我辞君。君行过我南山塔，为道长怀日暮云。
玉貌仙人老不癯，世间荣辱此中无。烟云昨夜微销铄，似怪题舆车骑都。
绝爱青山恨隔城，每登楼处动吟情。老身一出京城后，却被山迷句不成。
玉面骐驎金络头，虎文龙翼气横秋。乘时欲骋追风足，制在奚官不自由。
开尊且醉圣贤酒，理棹时乘旦暮风。懒为躬耕咏梁甫，敢将高卧敌隆中。
昔年乘醉举归帆，隐隐前山日半衔。好是满江涵返照，水仙齐著淡红衫。
堂前活现老人星，两个齐眉作寿朋。更有膝边儿戏彩，此身都及见云仍。
云溪归隐终难隐，客馆裁诗未是诗。待到柴门重扫日，是余文债欲偿时。
笔端鸾凤诗千首，社下鸡豚酒一钟。九十日春今强半，典衣还忆少陵翁。
大淮东下接黄河，功比当年瓠子多。治粟舳舻衔尾入，黄旗珠纛照烟波。
道人懒为著色物，偶施小茜作嬉游。人言杏花可摘卖，挂向街头试买不。
凭槛霏微松树烟，陶潜曾用道林钱。一声寒磬空心晓，花雨知从第几天。
老人峰下铁桥边，曾有仙人旧置田。庄号梅花亦清趣，不妨身作老南泉。
辘转丝牵只飏空，清泠不著自泥中。世间亦有如泉酒，堪摘孤根试碧筒。
侵星问道高桥侧，斜日息肩东馆头。欲卜前程知有在，霁行潦止不须愁。
江水悠悠行路长，孤鸿啼月有微霜。十年踪迹浑无定，莫更逢人问故乡。
江边无处觅天随，又趁斜阳过渺瀰。远爱柳林霜后色，一如春至欲黄时。
锦里春风遍海棠，别时无计奈红芳。山中桃李浑疑晚，犹有残红断客肠。
不出门庭十五年，旧游遥历重凄然。昂藏徒有平生志，容易因循雪满颠。
海国民皆兴礼义，潢池盗已息干戈。农桑四境丰年屡，箫鼓千村叶气多。
十年一别双溪路，君自江南我浙东。彼此有书无雁寄，祇应清梦与君同。
传魁之世久知名，君作师儒更有声。巳道江东桃李遍，春风还被鲁诸生。
溪边鹄白芦花瘦，山下鹅黄稻实肥。更得天公晴十日，今年穑事庶乎几。
几年玉殿领仙班，霜满乌靴尘满冠。寄语山花与溪鸟，今回莫作故吾看。
贾生诗卷惠休装，百叶莲花万里香。供得半年吟不足，长须字字顶司仓。
一种梅生禅老家，屋檐古干恣敧斜。诗人莫讶深红色，可胜寻常桃杏花。
舣舟柳岸载清尊，招我花边一赏春。莫笑看花人已老，白头曾是少年人。
极欲从君十日欢，倦飞终羡鸟知还。棘围观战缘何事，亦纵骅骝自出关。
蚕馆风清下箔时，六宫□从献丝归。便教渊室催机织，要及明堂制衮衣。
十世为儒少子孙，一生长负信陵恩。今朝埋骨寒山下，为报慈亲休倚门。
椿阴惨澹荆花拆，莫叹阳和雨露偏。行道由来自家始，人生有志在芳年。
久厌城居适野情，支筇蹑屐傍山行。人间多少险巇路，纵是天平还不平。
绿杨芳草长亭路，年少抛人容易去。楼头残梦五更钟，花底离情三月雨。
云本无心悦者谁，华阳去后少人知。欲分半席无因到，一片飞来是觅诗。
桑间少妇谁能管，松下孤僧却可怜。鱼跃鸢飞均适尔，流行坎止不徒然。
百条进自西凉国，易火难灰作瑞看。想得当时宫殿暖，不知门外有风寒。
绮罗巷陌总成尘，那识担柴老买臣。自笑卖柴元似旧，买柴却换旧时人。
百里传呼号录公，三年得替普天同。惟君四载过常例，更有何人继后风。
灯欲残时酒半消，断砧疏雨共无憀。老来万事浑非昔，惟有诗情似灞桥。
月昔圆时人共怜，人今远去月空圆。亦知天外原同照，无奈人间各一天。
车倦人烦渴思长，岩中冰片玉成方。老仙笑我尘劳久，乞与云膏洗俗肠。
野人去住似孤云，望里罗浮忽忽亲。曾忆数年寒夜月，听猿别是一闲身。
老翁衰病不忧花，百口唯须麦养家。闻道田中犹要雪，兼收凝白试山茶。
马蹄踏遍龙沙路，载笔频年从属车。且缓驰情向萧散，禁中颇牧有谁如。
春深不见𫛽鹠声，百舌时闻自在鸣。独步移床卧深屋，细看新燕巧经营。
草木生成亦偶然，谁将枝干验祥编。如何并作当时瑞，寂寞如今五十年。
独宿大中年里寺，樊笼得出事无心。寒山梦觉一声磬，霜叶满林秋正深。
棱层宝刹倚晴空，访古曾亲礼志公。明到凭阑时骋目，贾帆千片下江东。
妾在深闺君别离，泪痕如雨雨如丝。枕前红泪窗前雨，暮暮朝朝无尽时。
床头枕是溪中石，井底泉通竹下池。宿客不还过鸟语，独闻山雨对花时。
卿到朝廷说老翁，秋来相顾尚飘蓬。钓竿欲拂珊瑚树，未掣鲸鱼碧海中。
笑凭诗句说丹霞，城郭人民数万家。礼接紫阳风俗厚，学传东鲁道源赊。
柳动晴风拂路尘，年年宫阙锁浓春。一从翠辇无巡幸，老却蛾眉几许人。
此身不是金刚体，有分时教却看伊。得似冯公知药忌，何妨应病与人医。
不是耳从声畔去，亦非声向耳边来。新罗国里打斋鼓，老汉钵盂齐展开。
茹菜羹时尝苦忆，摴蒱无路塞行期。难逢莫恨丝长断，金锁开缄自有时。
梦蝶庄周心槁木，入柳穿花本无欲。杯酒行春当此时，忽遇清明一百六。
昔年梦上百寻台，薄海鲸波天地回。四十九盘东向立，雁山犹是梦中来。
草堂仍著薜萝遮，地僻林深有几家。莫道春风吹不到，门前依旧鸟衔花。
郎今送客下平川，更卖肥鲜了课钱。老去独便多自在，惯依丛𦰏枕罾眠。
石屋老人画竹石，后之学者森如织。河源一分百派殊，天下纷纷竟谁识。
斯道难言自古来，野孤禅并斗筲才。从今兰谱开三日，赖汝登坛扫劫灰。
饭罢开门看晚天，斜阳依旧送鸣蝉。回头失却从前路，徵逐香蓠三十年。
地涌青莲石抱沙，东蒙北枕水环衙。山城谁道春来晚，开遍棠梨又枳花。
向来热血泼虚庸，卮酒凭谁酹二公。老作地仙差□了，洞宾相约听松风。
独有声音不改初，想当细认泪盈裾。呼儿开阁尘应满，简点当年旧著书。
连岁芙蕖照眼明，今年荷叶又青青。老夫去此无他恋，祇忆看花水上亭。
八十衰翁力既愆，强扶藤杖出门前。朝晡恃粥何劳叹，齿脱牙摇已数年。
六月长安冰井台，雪宫杳杳风门开。江边此日苦消渴，阙下当年拜赐回。
载酒堂前草几青，东坡赢得古今名。若教时宰知公论，悔不当初作从伶。
社鼠城狐何代无，乘时应也用工夫。而今又有依凭者，辛苦从前作世儒。
关山不隔梅花梦，吹破乡愁笛里春。夜水不波残月上，江湖多少未眠人。
明知喜我出山来，占此僧窗共酒杯。重愧子云孤好事，绝胜安道不空回。
天朝交口重声名，公自翛然物外情。氓有焦桐旌往恋，当年靖献与俱清。
凤沼龙舟事已湮，月桥烟岛昼生尘。芙蓉冷落菰蒲老，波面游鱼却避人。
君臣诡遇一呆僧，禊帖虽来事可惩。谁料万年归葬后，却将茧纸累昭陵。
穆满当年物外程，电腰风脚一何轻。如今纵有骅骝在，不得长鞭不肯行。
月冷江清近猎时，玉阶金瓦雪澌澌。浴堂门外抄名入，公主家人谢面脂。
一寸功名心已灰，翩然解组赋归来。中兴天子登耆旧，二十馀年挽不回。
去年劝相到云根，满树花光欲照人。料得今年花更好，无端风雨阻行春。
江上风高雪正深，倦游人抱慰时心。柴门不扫无来辙，抱膝藜床一畅吟。
顶门开处即玄关，白日青天去不还。多少幻形俱脱化，独留仙掌在人间。
野鼠公然不避人，立当高树竟忘身。世间嗜欲多如此，寄语园丁莫浪嗔。
紫冠黄钿网丝窠，蝶绕蜂围奈晚何。二叟家居如避世，开门自少俗人过。
三峰阔展映天长，大巧由来未易量。我欲移归殿前去，万年千载对君王。
云笼紫翠槩鸿濛，洞口风生度梵钟。我欲叩禅闲问道，老僧心地与天同。
龙藏多年始一开，菩提无种大家栽。应知此会非今日，共向灵山付嘱来。
抚边年久赋徭宽，善政春秋俗自安。蜀道虽危今坦易，登天不比向时难。
歌妓娉婷画不成，去年初籍教坊名。新腔翻得梨园谱，喜入王孙喝采声。
此地缘疏语未通，归时老病去无穷。定知不彻南天竺，死在条支阴碛中。
徐卿有子抱才贤，天上麒麟正妙年。书案囊萤勤自勉，吟窗临草颇堪怜。
去日莲花红朵朵，来时荷叶绿田田。临期更作四湖会，两两舟同李郭仙。
曾闻宝庆老人言，不见亲郊四十年。何幸圣时瞻盛举，咏歌留作画图传。
牡丹浓荫淡袈裟，老秃佣花当做家。不买牡丹单买酒，劝君栽秫莫栽花。
稚志谆谆在广居，贤侯盛德远吹嘘。独怜樗散空衰迈，丽泽何时重起予。
飞霙顷报丰年庆，天瑞由来应克诚。喜见农祥已晨正，将持嘉种奉亲耕。
杯中明月醉屠酥，南去晴云夜可呼。闻道五陵歌玉树，家家拾得紫珊瑚。
百战西师未可当，云屯千里动襄阳。为予引满银鞍酒，饮马鄢陵古道傍。
先生名字帝所识，三节在道已相望。早晚鸣珂朝玉阙，朱衣正在殿中央。
断崖文字是唐碑，无限名贤赞颂诗。莫把中兴□前代，会须重见太平时。
黄花翠竹真如性，大地山河清净身。欲识今时无量寿，不知瞻礼是何人。
临流何必吊前非，且说吴宫得意时。夹岸桃花烟水绿，画船礼物载西施。
巫山空翠湿人衣，玉笛凌虚韵转微。宋玉多情今老矣，闲云闲雨是耶非。
雨僽风僝暗结愁，落花衔怨赴东流。红颜不待卢郎老，付与文君共白头。
幽栖地僻经过少，钟梵声中掩竹门。唯有多情枝上雪，暗香浮动月黄昏。
坐入深更月向低，天灵一点照群迷。何人不奈秋光好，时送歌声过北溪。
玉磬敲时清夜分，老龙吟断碧天云。邻房逢见广州客，曾向罗浮山里闻。
当时只道鹤林仙，解遣秋光发杜鹃。谁信诗能回造化，直教霜蘖放春妍。
早知粉黛非真色，晚觉雕镌损自然。天巧千林均一气，人痴一叶费三年。
采□形相异为仙，识性谁知共一天。泽物度人均是道，瑞昭千载起祥烟。
词客登临信笔裁，每于花谢笑花开。请观世上看花者，曾见花开不谢来。
黑云遮断四山青，不放新年几日晴。我有心香藏一瓣，扁舟还作钓台行。
青山直渡大河津，河上传经煮白鳞。回道午峰桃李色，知君愁杀武陵春。
三十年惊一世人，衣巾空有泪痕深。他年不为鲈鱼脍，聊欲江干卜近邻。
国师三唤小空时，眼瞩东南意在西。风雨萧萧晓如晦，嘐嘐望尔一声啼。
一别年光已浃辰，相逢重忆蜀江春。欲知盈榼分甘意，旨酒思柔属故人。
匹马相逢叹路岐，匆匆对语不多时。知君别去无他想，也是寻思遇我诗。
梅花已作鱼鳞白，樱蕊初含豆蔻红。诗老闭门空觅句，槐阴几日又薰风。
危峰孤峭与天通，犹有当时羽化踪。仙驭自随鸾鹤远，玉楼金锁白云封。
碧湖风定水痕平，雪竹幽禽自好声。我羡清源高隐士，干戈人世不知兵。
幸喜居官事不多，庭空吏散雀堪罗。近来转觉诗朋少，谁肯高轩为我过。
文帝年年下玺书，唯忧农亩不丰馀。匈奴嫚侮吾甘忍，所喜千仓饱贮储。
圣明侧席苦遴贤，卓老东来慰所天。篱落不惊明夜月，桑麻无事锁春烟。
兀兀蘧蘧也大奇，眼花花处蝶飞飞。先生饱惯人间事，只么残年是解围。
慈亲日夜系深思，梦里常怀见面迟。近得好音相慰藉，为言强健胜前时。
病闻川守贺筵开，起伴尚书饮一杯。任意少年长笑我，老人自觅老人来。
受降城在黄河畔，东去山川接大宁。可恨何年陷沙漠，凭君图写上明庭。
心术刑名太刻残，网深文峻众心寒。仓忙客舍无归处，始悔当年法欠宽。
当时丞相七弦琴，尚有高山流水音。今日犹能存手泽，祖孙相继百年心。
天游峰顶看溪山，万壑千岩一览间。夜半道人朝斗罢，坐听飞瀑响潺潺。
耿耿双星对泬寥，盈盈一水望迢遥。鹊桥尽道仙郎度，曾否仙郎度鹊桥。
广陵城上秋潇潇，涛声欲来风色骄。闻道蹴天三百里，不知何似浙江潮。
东野龙钟衣绿归，分甘假尉志何卑。诗名藉甚徒为尔，不及勋庸显盛时。
琼台玉馆照青红，梦断思陵桧柏风。三十二门金锁合，年年春雨扫梧桐。
远投人宿趁房迟，僮仆伤寒马亦饥。为客悠悠十月尽，庄头栽竹已过时。
曾为匡庐十日留，今犹化蝶梦江州。凭君五老峰头问，员外容添此老不。
可山无日不吟诗，我欲论诗未有期。几次孤山明月下，手挼梅蕊立多时。
畏死贪生物我同，仁心要在扩而充。江湖鱼鳖知多少，尽在恩波浩渺中。
窄阑逢处不抬头，脸晕犹呈灭烛羞。翻忆未成欢爱日，一番相见一回眸。
石坛千尺薜萝古，沙径百盘苔藓香。不是先生求矫世，懒将日月趁人忙。
黄屋匡扶事已非，遗黎空自泪沾衣。众星耿耿沧溟底，恨不同归一少微。
龙颜天霁下珠楼，张宴寻芳镇日留。却道桃花能释恨，不惟芳草解忘忧。
昔寻老岳到庵西，岳死庵空路已迷。师举旧诗余不记，茫然恐是梦中题。
轩昂气宇要争先，及早乘时痛著鞭。翻转江皋千顷浪，灵苗从此秀桑田。
直入仙源路已荒，四山松竹郁苍苍。断碑遗迹烟霞老，犹带开元雨露香。
儒素逢时得自媒，忽从徒步列公台。北辰如不延吾辈，东阁何由逐汝开。
出山似与高人别，回首时时一怅然。它日再来缘要熟，遍题名姓绿岩边。
孔孟孳孳论要道，颜曾公万实同心。满门师友更酬酢，此乐当时知几深。
山自跏趺水自嘶，数株霜醉小亭西。他时梦里寻张敏，但绕溪行定不迷。
荒城戍卒打残更，道上无人天未明。一似衔枚蔡州去，只无鹅鸭混军声。
云汉低垂拂绮城，夜深笳鼓渐无声。愁人不忍闻鸿雁，念是当年娇女名。
垄上痿人卧槁苗，频年郡国诉诸朝。雨师不为苍生起，只纵晴虹作旱妖。
年年新竹破苍苔，清拂江南旧柏台。不道停云高兴发，却从江北寄春来。
当年裘马忆翩翩，雪洗雕翎血染鲜。倚醉鸣弓寒月下，玉鞍双挂兔如拳。
花飞梁苑春消后，月落秦楼夜断时。一点不如归去恨，阿谁说与杜鹃知。
龙蛇半灭亭间字，泉壤长埋地下身。从此世间无玉树，故人三叹泪沾襟。
方壶使者与公期，老我三山乞住持。且约圭峰为社会，一图今古付王维。
蓟门白日塞烟开，记室翩翩草檄才。卫霍空教尊贵甚，当年投笔有谁来。
精推洪范罚常阴，一语知几耸在廷。却道取青如拾芥，是贪利禄始明经。
秋床归卧不缘愁，病与衰谋作老仇。数树直青能尔瘦，一轩残照为谁留。
莲如君子甘离世，菊似逸民难出山。不信众芳□寂寞，天香流出满人间。
寒食花枝插满头，长亭搔首晚悠悠。灞陵老子无人识，别是天涯一段愁。
小至时欣云气祥，玉阶渐见管灰扬。不知边塞征人妇，可有闲情验线长。
老境才来便辄留，龙门胜韵去悠悠。此怀京洛愁无限，更对沧江烟雨愁。
经时不到严家馆，千树槟榔一径深。莫把小亭频展拓，恐妨幽步绿苔侵。
葛洪仙令在朱明，采药餐霞道已成。东海日高丹火熟，赤虬朱凤尽登瀛。
龙泉三尺倚天横，浊世滔滔我独清。一柱高台仙掌起，愿推一滴活苍生。
庭中正苦日卓午，水面忽看云过西。老子不辞冲急雨，小锄香带药畦泥。
一念忧民敢惮烦，肩舆得得款祠坛。莫嫌勺水能多少，自是壶中世界宽。
承明待诏尽名儒，一愿当君奏六符。独笑开元供奉客，惟将歌句奉欢娱。
破袱从东挟过西，何时再上恶钳锤。怒雷一吼聋三日，自有怨憎会苦时。
小桃破萼未胜春，罗绮丛中第一人。闻道使君归去后，舞衫歌扇总成尘。
芙蓉泣恨红铅落，一朵别时烟似幕。鸳鸯刚解恼离心，夜夜飞来棹边泊。
梅梢柳萼未全开，日澹风和春意来。雨后谁家有桃李，会须多买及时栽。
数卷新游蜀客诗，长安僻巷得相随。草堂雪夜携琴宿，说是青城馆里时。
重来已是五年游，忧患相仍欲白头。翻羡亭亭两奇树，不知风雨过春秋。
年来户外故人疏，惭愧新词解起予。贺监本家明与越，扁舟来访问何如。
时情逐势饵边鱼，贫病由来俗易疏。何事太丘直有道，炎天问病到贫居。
十五年前宿战平，长亭风雨夜连明。无端老作天涯客，还听当时夜雨声。
十年流落见无由，谁识江东有赵州。凭仗炉烟寄消息，定中应亦展眉头。
许身曾比汉留侯，盖世才名也拙谋。国史未镌身已戮，功成不共赤松游。
大道为公尊孔冕，斯文有喜祝尧天。山中要得平安信，客底宁夸富贵年。
已闻翠柏凝苦泪，更道白杨多悲风。时时见此霜雪干，终身哀思何时穷。
云里山花翠欲浮，当时片玉转难求。卞和死后无人识，石腹句藏不采收。
圣寺闲栖睡眼醒，此时何处最幽清。满窗明月天风静，玉磬时闻一两声。
圣世谁将老钓台，傍人行止莫相猜。太平欲尽诗歌妙，须到山中静处来。
一般虫韵搅谁酸，灰死垆欹共懒残。饶尽人间惆怅事，小萤冲月掠丛寒。
隧道前头御路平，春来雨露不胜情。路人曾见官家过，翠幔红妆逐辇行。
一年好处清明近，已觉春光大半休。点检芳菲多少在，翠深红浅已关愁。
倒跨金狮别五台，峨嵋庐岳眼中埃。袖藏小白花归去，人道亲提东海来。
远山凝翠横溪上，流水浮花出石根。时有渔舟来复去，等闲莫认作桃源。
纷纷蜂蝶莫教知，竹外疏花一两枝。待得枝头春烂熳，便如诗到晚唐时。
苍虬夹岸几重重，灵液飞流碧涧通。可是神人易忘世，人间争得此山中。
道人闻住集灵坛，春日寻君一里山。行到竹房烧药处，仙家只在白云间。
去年看曝石渠书，内酒均颁白玉腴。今日醉登延阁望，几人回首忆穷途。
十载时时问故乡，归来朋旧又相忘。城头弦月乌栖曲，疑是幽州万树霜。
可是今年老也无，儿孙次第饮屠苏。一门骨肉知多少，日出高时到老夫。
横云山前小赤壁，长记扁舟晚泊来。山风吹人难久住，明年候子黄金台。
月明处处度笙箫，春色分明廿四桥。有酒劝君须尽醉，百年能得几元宵。
君正忙时我正闲，如何同得到钟山。夷门二十年前事，回首黄尘一梦间。
不学参禅不学文，百年知乐任天真。曾闻神定逾三日，疑是今生再世人。
云边移得数株来，人老花应次第开。傥到儿孙攀折日，也须道是阿公栽。
归来脱帽但苍华，一段风流属外家。犹有故时从事在，银钩仍落小流沙。
昂昂劲气初无作，荡荡奇胸久息机。容我醉时开谠论，一轩明月夜忘归。
当时骑气拥函关，奕代清才擅谪仙。鼻祖婵嫣有馀庆，至今名世更生贤。
三阳地底未全回，万玉枝头已占魁。老我罗浮无复梦，谩怜香色坐莓苔。
潜溪时照尘埃客，微雨不遮天柱峰。斜日落花人去尽，淡烟楼阁数声钟。
都人倾耳候朝钟，争看乘舆出九重。云拥翠华时五色，始知天子是真龙。
佞佛新从破衲僧，小斋长自供明灯。闲时酒盏都堪却，只是花前□不能。
翠柳红桃春满天，鸳鸯㶉鷘乱平川。东风阅遍闲花草，惟有人无再少年。
黄沙占路春风吹，白日真仙出世时。梦觉可知还是梦，人间留却吕翁祠。
涡濑萦回曲水流，春风荡漾羽觞浮。群贤酣畅兰亭会，只少山人许远游。
山林滋味老尤长，肯羡裴家碎锦坊。却羡云庄千颗玉，炎风五月擘红香。
杨柳楼心月满床，锦屏绣褥夜生香。不知门外春多少，自起移灯照海棠。
衰草离离雉堞平，牧童空记五婆名。当年版筑功何在，悔不骑羊入古城。
千年往事随流水，一缕香烟吊蜀魂。门掩落花人不到，野风邀月照黄昏。
山花烂漫鸟间关，白首不知行路艰。道上儿童频指点，先生天上载书还。
月娥树上赤花香，羽帐琼楼子夜长。玉兔白蛙身不老，水银一臼结玄霜。
遗编甫律也翱文，世难寥寥只此坟。不识我来谁与看，江风天摆万秋云。
山中寒尽不知年，只道梅花欲雪天。未到五更春已动，乾坤生意本无边。
满目云烟万叠山，梵宫深锁翠微间。市朝多少纷纷客，输却僧家一味闲。
社风连日舟行迟，社公有马谁能骑。不妨酌我盎中绿，依旧离骚醉读时。
烘林日动云霞杂，绕坐香通兰蕙分。一局仙棋春院闭，不教声利世间闻。
七曜天文万古看，长馀彩笔插空寒。欲书人鸟宫中事，龙汉年来罢史官。
年将八十待何为，贤有良谟圣有规。逐日孜孜无别想，幸时相赏莫相违。
自锄稀甲细分畦，忆在西山独往时。便把须弥藏芥子，个中境界有谁知。
人间万事本无穷，都在金声玉振中。老我平生空爱此，鬓毛萧飒满秋风。
世上年光东逝波，咸阳铜狄几摩挲。神仙不死成何事，只向秋风感慨多。
欲买宽闲结钓庵，一竿投老寄江南。是州亦在经营里，先手落君无可谈。
晓聒东邻赊早秫，暮敲西寺寄迟眠。盈围髻发今成蒜，饶尔清狂更几年。
年来春早过新丰，只向官池祭玉龙。一片香云千里雨，樊川杜曲绣重重。
泽国萧萧晚吹凉，东篱黄菊为谁香。故人一别路千里，夜雨何时更对床。
一叶飘空便见秋，法身须透闹啾啾。明年更有新条在，恼乱春风卒未休。
老冒风尘万里行，蒲轮今日出都城。独怜陌上王孙草，一任寒霜不世情。
沙洲芦苇如城郭，水深门前百丈洪。老渔晒网卧日里，稚子捉船行水中。
三山渺渺水溅溅，日月衣冠又一天。不是六鳌相拄得，便流西极已多年。
夜鹤相催蕙帐眠，归来领略旧山川。油云捲入双峰顶，收得声名四十年。
驻锡栖云石室中，楼台一片画屏风。禅师道德知多少，不尔山神肯助工。
槎牙此老是枯松，衲破寒窗百病攻。赢得雪霜皮骨在，几看桃李谢春风。
往年偏共仰师游，闻过流沙泪不休。此身岂得多时住，更著尘心起外愁。
少日沉迷汗简青，如今毁誉两冥冥。书生弄笔如何信，只合花前醉不醒。
无心孤月似相知，一度开窗一度思。常是梅花枝上白，黄昏直到五更时。
一片青烟一片红，炎炎气焰欲烧空。春光未半浑如夏，谁道西方有祝融。
光武休戈诏子陵，高台时暂别烟汀。当时四海皆臣妾，独有先生占客星。
一年只有今宵在，心事悠悠陌上尘。风雪闭门谁念旧，灯花独对未归人。
钟山投老漫寻诗，幽草闲花水满陂。步转暖风还尽日，坐因凉雨独移时。
去年九日遥思子，今日重阳子忆亲。自昔怀居非达士，由来安土属吾人。
草堂野老鬓如丝，惹尽闲愁谱竹枝。重把新欢添旧恨，花前剪烛自填词。
不是天香与国香，如何酿得许芬芳。黄花嚼蕊非人世，身在蟾宫寒欲霜。
从来湖上胜人间，远爱浮云独自还。孤月空天见心地，寥寥一水镜中山。
把酒从来不可期，吾降今日少人知。但看建德安民榜，便是虚翁德政碑。
仙人朝去莫知还，野色风光一草庵。少室何妨高索价，莫教轻指作终南。
千古诗中老斫轮，久埋玉树去修文。野人指点青山下，此是黄家鲁直坟。
柳下江餐待好风，暂时还得狎渔翁。一生无事烟波足，唯有沙边水勃公。
单于慰藉恩虽厚，异域荒凉心自悲。惟有庭前清夜月，相随无改汉宫时。
家在闽山西复西，其中岁岁有莺啼。如今不在莺啼处，莺在旧时啼处啼。
芦花远映钓舟行，渔笛时闻三两声。一阵西风吹雨散，夕阳还在水边明。
昨夜西风作意凉，吹开粟粟绕枝黄。有时月窟闲来往，天上人间一样香。
千金西去买娉婷，万树梨花敛色迎。闻道燕京夸祓禊，让君先赋丽人行。
磊磈中间忽洞开，旧题字字照苍苔。只言如我贪山少，亦有游人先我来。
浦口来寻旧路岐，柴门过午未开时。青山十里花围断，不许游人折半枝。
入眼山花尽笑迎，双凫飞处雨初晴。二年踏遍桃溪路，携酒寻春只此行。
春光明日是长安，杨柳青青傍酒寒。也自道君为客好，那应犹作故园看。
柳叶愁眉风翠黛，桃花冶面雨胭脂。道人不作三春梦，戏论何妨两解诗。
高阁清吟寄远公，四时云月一篇中。今来借问独何处，日暮槿花零落风。
心绪万端书两纸，欲封重读意迟迟。五声宫漏初鸣夜，一点窗灯欲灭时。
文章巧与世相违，身后新恩事已非。不及萋萋原上草，一番春雨绿如衣。
自嗟七十九年身，滚滚流光又及春。莫怪更深不肯睡，天明便是八旬人。
眼中爱竹只数根，他时留取双文樽。除却酒徒与渔父，春风长日不开门。
王道浪谈行霸说，儒言阴用佐禅机。贪狼弧矢观星象，天遣吾公辟此非。
出水依稀带露痕，采毫羞涩愧旌能。细思语不经人道，揖逊安州食蜜僧。
年年绿水送残红，不怨东君只怨风。芳草连云愁更远，劝君当醉万花中。
白石苍苔坐默然，桃花开落自年年。相逢指点居山乐，水满清溪月满天。
饥采松苓渴饮泉，静中最喜日如年。衣冠不接闲宾客，只向诗书接圣贤。
一叶漂摇扬子江，白云尽处是苏洋。便如伍子当年苦，只少行头宝剑装。
谁道春风不世情，朱门偏闹荜门清。山禽未解东君意，犹搅残妆梦不成。
香风引到大罗天，月地云阶拜洞仙。共道人间惆怅事，不知今夕是何年。
鄱阳水落一疋练，庐阜云开九叠屏。不是坡仙有题咏，老夫无意上湖亭。
愁边无处寄幽怀，拟傍梅花把一杯。玉靥含香浑未吐，尝携欢伯为重来。
老桐休斲为琴瑟，胡部新翻格调清。试听琵琶采莲曲，一般弦上数般声。
一笑溪头得杖归，百年端许病相依。只愁他日乘龙去，何处凌空独自飞。
李杜文章万丈高，就中诗律少陵豪。风流自是渠家事，奴仆从来可命骚。
一声初上最高枝，忙杀呕哑百舌儿。老尽西园千树绿，却怜槐眼正迷离。
草阁衔杯记昔年，仕途荏苒各风烟。天寒落日沧江上，一笑相逢亦偶然。
绕树无依月正高，邺城新泪溅云袍。几年始得逢秋闰，两度填河莫告劳。
玉簪白白芙蓉绯，若个梳妆不学伊。青藤道人不解事，一齐涂抹付烟煤。
染鹦鹉粒作春华，霜粉熬成亦当家。崖下老翁今□□，夸张盘饤对梅花。
竹西池上有花开，日日幽吟看又回。心忆郡中萧记室，何时暂别醉乡来。
断崖飞磴遍题名，刻尽玲珑老石英。欲写苔痕酬胜践，偶然天籁不曾鸣。
西塞山前一钓丝，此情唯有白鸥知。黄尘不上矶边石，坐到风恬浪静时。
墙外梅花浑欲飞，萦人无奈柳依依。穷愁三识新年面，犹喜当陪乳燕归。
投迹山林不厌深，老来宁复计升沉。水禽得得来相伴，应识幽人一片心。
百战功成四海安，君王方念守成难。骅骝尽入飞龙厩，时复牵来仗里看。
何幸栖君玳瑁梁，蔷薇花下趁余香。愿教春色年年在，不惜双飞日日忙。
惆怅巫娥事不平，当时一梦是虚成。只因宋玉闲唇吻，流尽巴江洗不清。
小山桂枝今所无，一生到处问樵夫。细思不独人间少，月里何曾有两株。
似无还有暗香来，知是春风到早梅。一岁一番花似玉，老人见得几番开。
广文当日官虽冷，可奈才名振世何。他日君家须炙手，而今聊复雀堪罗。
何年云斧𣃁烟峦，散在先生燕坐间。袖里吾将有东海，凭诗乞与小巑岏。
一初阇黎诸法解，吹得道人双剑箫。大道不知宗北秀，看山直欲尽南条。
汉四十年几丞相，蹶张丞相冷如冰。两京礼乐何堪自，薄有申屠与宋弘。
日日花前醉赋诗，多情休诵北山移。沾巾不要时人学，独为秋香插一枝。
萧然独对短檠灯，引睡翻书睡几曾。自笑年来忧患熟，跏趺真作坐禅僧。
隔墙歌吹聒悲凉，信马狂心堕渺茫。报答风光吾老矣，小窗读易静焚香。
十里松湖乘雁归，酒乡近处一惊飞。颇闻水月中泉石，笑我年来杖履稀。
苹汀游女能骑马，传道蛾眉画不如。宝扇真成集陈隼，史臣今得杀青书。
三十年前此布衣，十年甘旨误庭闱。家山至日将何日，老柏苍苍已合围。
曾看老马五花纹，骥子风神又出群。世上骊黄总相似，不知谁为扫千军。
两年风雨为民愁，那得偷闲物外游。谁谓秋鸿留爪甲，吴侬一稔展眉头。
金地无尘俯碧湾，苍藤古木获幽闲。老僧袖手垂杨里，静阅渡头人往还。
花间春鸟语喈喈，道在其中动我怀。红艳几时长久住，年年依旧看相挨。
春明门前灞水滨，年年此地送行频。今年送客不复返，卷土东来避战尘。
家园几本芙蓉树，蕊渐红时又出来。却向秋风山路上，别人池馆看花开。
法达曾经见老卢，半生勤苦一朝虚。心通口诵方无碍，笑把吴鸾细字书。
鸡虫底处觅得失，凫鹤无心较短长。医国未能三折臂，忧时空费九回肠。
年来尘土住都城，尚见东行半月程。一夜北风三尺雨，卧闻车马溅泥声。
金天庙下西京道，巫女纷纷走似烟。手把纸钱迎过客，遣求恩福到神前。
学书工拙何足计，名世不难传后难。当有深知书法者，未容俗子议其间。
襟抱恢疏老更宽，笑谈终夕尽君欢。主人更有桃花面，病眼其如隔雾看。
此时造化何容易，终日飘零似等闲。截断琼田馀白水，放开琪树出青山。
摩诃池上龙千年，化为匹练横曳烟。拔石数茎冲苍天，我见其面何必全。
仁者存心故不同，四时括子广西东。蒙恩归去虽无用，留作韦弦戒我躬。
君恰来时我欲归，沅江秋雨正霏霏。鹓班若问新消息，为说清霜满绣衣。
空山老却涅槃师，掷笔台前旦过稀。雉子岂知身后事，至今犹傍法堂飞。
小窗今夕绣针闲，坐对银蝉整翠鬟。凡世何曾到天上，月宫依旧似人间。
雕弧月满马如风，勇气争将贯日虹。鸣镝一声传虏首，不须重道二师功。
经锄小暇弄诗筌，老去仍知默是禅。沧海移舟尽琴趣，虽然终不似无弦。
学书但学溪老鹅，读书可观樵父歌。紫髯将军不复见，空馀岩桂绿婆娑。
画堂红酒滞清欢，折得馀芳兴已阑。老去不堪春似梦，笑图倾国贮吟坛。
男婚已毕女将归，累尽身轻志莫违。闻道山中食无肉，玉池清水自生肥。
风暄雨暖日和柔，道是秾春不道秋。楚楚江枫新结束，柿红衫子锦缠头。
碧纱笼底墨才乾，白玉楼中骨已寒。泪尽当年联骑客，菊花时节独来看。
楚王涧前秋水生，泠泠绕舍玉琴鸣。道人独爱林中静，泻向圆池一镜平。
曲折宫墙日影方，堂深人静似山梁。斲榈叶底梅花老，次第风光到海棠。
欲赋闲情思苦迟，却将多病恨芳时。谁言句律春来细，开过梅花无好诗。
五指山前落日黄，雷家寨下野田荒。时平村堡无防警，缘水人家自绕墙。
识君方吏虎存边，已叹疲羸雪满颠。别后漂零怯人问，穷山往返费三年。
清姿九种惬清欢，松竹梅矾杏蕙兰。翠叶紫囊香小小，仙游不怯早春寒。
鹿眠芳草印春庭，月挂萝窗晓半扃。白发老僧偏爱客，忍寒同看换鹅经。
旴江一带碧涟漪，来凭阑干把酒时。吏役不知春色晚，绯桃花发两三枝。
新雨连朝水灌畦，薄田千亩及时犁。农夫就饷林间妇，笑指声声布谷啼。
三年不到洞梅旁，君住梅洲进寿觞。却恐花神翻笑我，君颜如旧我颜苍。
溪边渔艇日相寻，谁遣鲈鱼动我吟。我脍我羹人莫易，当年张翰亦劳心。
杜曲诗翁霜鬓须，谁怜三十载骑驴。五陵车马输年少，枉读平生万卷书。
江海波涛日日生，山林豺虎复纵横。老夫僻在深村住，恰似春蚕茧里行。
临平山下有人家，晓日瞳瞳绚绛霞。石鼓铜鱼今在否，世人犹自说张华。
投床栩栩复蘧蘧，不觉笼铜晓鼓初。服杀吾家老中垒，仰观星宿俯观书。
旧丝织尽复新丝，辛苦终朝不下机。只恐与时花样别，不堪裁作嫁人衣。
昨日江头晚雨天，一舟如叶可扁然。故人政自把锄急，叹想当时子在川。
当时辛苦学长生，准拟中原看太平。今日醉游心已足，一瓢归去隐青城。
自公退食入僧定，心与香字俱寒灰。小儿了不解人意，正用此时持事来。
松杉风外乱山青，曲几焚香对石屏。空忆去年春雨后，燕泥时污太玄经。
引水浇花不厌勤，便须已有镇阳春。官居处处如邮传，谁得三年作主人。
湖潭千尺见修鳞，倚杖时观镜里身。汝辈只堪笺尔雅，骑鲸那识谪仙人。
孤山处士旧时家，门巷深深一径斜。惆怅诗魂呼不醒，只留明月照梅花。
晴日烘开栗玉葩，懒随霰雪送年华。淮乡地冷开虽晚，竟是人间第一花。
再到钱塘眼暂清，骑驴看月又南行。可怜一片西湖水，不得垂纶老此生。
谁遣儿童善饮牛，饮时常赴最清流。中林不着幽人室，知在前村第几丘。
龟头突兀未生苔，读罢新碑老眼开。前度刘郎吟未了，溪翁为作后身来。
燕石宁参楚璧珍，六膺君桨共言纶。老聃道大谁同传，千古韩非是罪人。
何载天星堕绿苔，千寻忽作铁崔嵬。风沙道上人谁识，曾见天台雁荡来。
仁皇恩赐紫衣时，方是宁馨七岁儿。闲把洞章歌一阕，不知鸾鹤满天飞。
骊山老母石长在，华岭玉姜松愈芬。十二灵飞篇烂熟，传经偶尔号宣文。
高枕松根不记秋，秋来春去几时休。山中此梦公能画，我有黄金赠一舟。
与世端如上濑船，还家稍办买山钱。松风吹断蓬瀛梦，诗酒淋漓送暮年。
云里烟村雨里滩，看之如易作之难。早知不入时人眼，多买胭脂画牡丹。
朝暮相依五老仙，鸟啼花落几何年。尘劳不到山深处，窗外日高人尚眠。
归自星坛日未斜，草庵留住一杯茶。道人自点花如雪，云是新收白露芽。
不薄柴桑驾不回，村醪满引兴悠哉。含情未尽东周话，云合乌巾父老来。
先生久已蜕氛埃，道上犹传旧卜台。乞得寒泉濯肝肺，真成万里不虚来。
山叟和云𣃁翠屏，煎时分日检仙经。天人持此扶衰病，胜得瑶池水一瓶。
午枕幽禽破梦时，明窗过日竹阴稀。小炉翻转香残烬，犹有清香一缕飞。
可但人间五福全，飘飘真是地行仙。摩娑铜狄成追忆，游戏尘寰五百年。
倚云傍石太纵横，霜节浑无用世情。若有时人问谁笔，橡林一个老书生。
六龙观稼奉宸游，齐贺丰年荐麦秋。后苑宴回卿相出，内官金合送来麰。
近来懒病日关门，世事如毛等一髡。此际不知何以故，也将富贵望儿孙。
别时容易见时难，屈指凡经廿岁寒。更去更来能几度，并州已作故乡看。
竹边深静纳新晴，瘦策徐行足力轻。曲槛负墙尘不到，游蜂时寄采花声。
一径封苔知雨足，贰车行县昔时迁。对花啜茗思春日，拂拭新诗益怅然。
世间最有不胜妍，愁对韶华欲暮天。已被风开又风落，要为人羡即人怜。
雨为梅花遣尽尘，柳勾日影自传神。不须苦问春多少，暖幕晴帘总是春。
古柳枝头啼暮鸦，清明时候又天涯。故园桃李凭君问，老却春风几度花。
苍梧郭里万山斜，独对青灯映雪花。不向李膺投姓字，无人知道是通家。
日斜人散锁寒厅，羁思诗愁两不醒。输与山僧无一事，白莲花漏六时听。
见说西湖又一新，小楼高阁巧相萦。江山何待人妆点，堪笑吴儿不老成。
树林郁茂即祗园，种药栽蔬要剪繁。甘菊医方能疗目，频分野老瀹曈昏。
楚人拾得楚人弓，北秀何如塞上翁。解道本来无一物，金斓还与刹竿同。
粉蝶黄蜂只漫来，绕阑香朵一时开。薰风并落弹弦手，半醉花前亦快哉。
垂老飘零万里馀，肌肤瘦尽鬓毛疏。皇恩若许归山去，豆地虽存不解锄。
见说残冬望我来，老僧一见笑颜开。寄君一卷新诗句，每到愁来读一回。
雾隐芙蓉未见莲，为欢贞介结缡前。频同雒女沉罗袜，不使蕃兵拾翠钿。
瓶水养花花已老，零落春风寒不扫。从教几案积残红，尚有馀香慰衰槁。
塘曲椒和桑共老，山头松与麦齐青。人家岁计村南北，似识豳风旧典刑。
桃花流水武陵源，烟雨冥冥暗一川。试问山中避秦者，不知此景是何年。
西子湖边杨柳花，随风飘泊到天涯。青春遇著归来燕，衔入当年王谢家。
依依节物旧年光，人去花开益可伤。圣主聪明无色惑，不须西国返魂香。
黔漓千里下鱼儿，候取天边掣电时。来日江流添几尺，月前已有罟师知。
思鲁桥边月较明，二贤祠下水偏清。如何水月无情物，也重当年邑宰名。
去年当日别东都，鱼鸟犹疑畏简书。诏恩许逐阳和至，只向长沙住岁馀。
曈曈日脚晓犹清，细细槐花暖欲零。坐阅诸公半廊庙，时看黄色起天庭。
穷销壮岁功名志，病过新秋赏咏时。自古世间如意少，天公宁肯为君私。
病多渐减灯前课，老甚都忘枕上愁。一段高情谁会得，卧听檐雨泻清秋。
渴饮饥餐睡起迟，好山随意看多时。几回落日东风里，船过邮亭总不知。
刀尺闲抛委箧尘，犹馀丝缕一般新。把来传玩人惊诧，却道分明腕有神。
拍岸新波泛落红，柳丝撩乱飏晴风。不知馀得春多少，行过溪桥日未中。
霍山王邓两真隐，驾鹤乘云飞九天。当时服饵定何物，同饭青精三十年。
秃节渔阳去不还，当时无梦更朝天。莫惊容鬓如苏武，若个能禁十九年。
东风一夜坼梅枝，舞蝶游蜂都不知。插了满头仍渍酒，任他人道拙于时。
侯门不肯礼儒生，年少元戎更不情。此际贺兰山下路，西风落日槛车行。
桃红柳绿送春归，雨细风微昼掩扉。睡起一杯千沸水，神深智浅世情违。
食少支撑惟恃粥，力衰举动辄须人。谁知造物犹遗漏，拥鼻高吟又一春。
味如脍雪色如霞，远寄包封道路赊。酒醒梦回凉雨过，不知身世在京华。
仁和馆外列鹓行，忆送龙舟幸建康。舍北老人同甲子，相逢挥泪说高皇。
造化工夫竟属谁，墨花岂恨子生迟。海榴不与山桃约，趁得橙黄橘绿时。
极目天南雁鹜群，荷衣深入五湖云。华阳碣石当年事，憔悴西风不可闻。
万岭千峰蔽楚天，盘厓石路马啼穿。秦人住向桃源里，犹想重华问俗年。
海内倾心雨露词，种松争忍十年期。临皋五见分新火，只比先生睡觉时。
挂镜台西挂玉龙，半山飞雪舞天风。寒云直上三千尺，人道高欢避暑宫。
洞外老天非不大，洞中天小却奇哉。此奇端的由天造，不枉携朋得得来。
政是行人肠断时，子规得得向人啼。若能泪得居人脸，始信春愁总为伊。
堂前笑展晬盘时，漫说终身视一持。我已蹉跎无复望，试陈书卷卜吾儿。
百戏游城又及时，西方佛子阅宏规。彩云隐隐旌旗过，翠阁深深玉笛吹。
昔闻仙客好幽栖，除却清斋醉似泥。生世不谐遭远别，妾身何异太常妻。
日日春光斗日光，山城斜路杏花香。几时心绪浑无事，得及游丝百尺长。
一别龙峰五十年，堪嗟尘世事茫然。门前旧日长松树，恨杀春风啼杜鹃。
亲蚕摘叶满筠笼，机杼仍观组织工。圣世后妃躬道化，仪刑无愧二南风。
苦茝如针草有芒，桃花轻薄絮颠狂。少陵例有诗沾丐，只枉无言到海棠。
惊世文章梦里花，出尘悟解眼中沙。怪来不打这鼓笛，亲见江西老作家。
水仙侑食老逋家，更著江南小白花。三雅如渠好兄弟，众芳未许以肩差。
丰镐无由问故基，三章只见黍离诗。而今多少华清石，都与行人刻艳辞。
银汉迢迢夜未央，清光不照合欢床。昭阳殿里嫌更短，长信宫中苦漏长。
画时应遇空亡日，卖处难逢识别人。唯有多情往来客，强将衫袖拂埃尘。
见说刀圭已解仙，宁须丹灶半人间。葛翁本是求勾漏，何意南来访此山。
世箓文星苦不齐，我辰生处直孤栖。大都离合原关命，错怨车轮与马蹄。
紫琼宜墨世间稀，合与韩公属好辞。若是只教夸染翰，献之难受属羲之。
清溪溪上雁群飞，两岸枫林叶渐稀。何处江楼夜吹笛，一时行客尽思归。
小径霜泥结冻时，幽人十日废筇枝。新晴池馆春来早，帘外鸣禽圣得知。
道貌经年战胜肥，一身衣是旧时衣。黄梅久待新州獠，切勿逢人说是非。
曾衔丹诏下江城，再接音书太古情。闻道贤良今得荐，未应曲学负邹生。
年年春色先催柳，万紫千红次第开。零落墙阴人不问，可怜残雪一株梅。
磨尽一锭两锭墨，扫出千年万年树。月明乌鹊误飞来，踏枝不著空归去。
天宝年前勤政楼，每年三日作千秋。飞龙老马曾教舞，闻著音声总举头。
老去真成病不禁，炎蒸三日疟如侵。江山旧识思新面，佳处真成略枕衾。
宫漏三声知半夜，好风凉月满松筠。此时闲坐寂无语，药树影中唯两人。
长涯烟水又含秋，吏散时时独上楼。信断兰台乡国远，依稀王粲在荆州。
雨多愁麦又忧苗，不雨还忧旱火骄。忧国浪愁端自苦，老天那肯病汤尧。
地有梅花非俗境，山栖贤哲是灵基。暗香疏影无边趣，好似罗浮月上时。
急雨初过景物奇，一天云作细鳞差。画桡弄水三十里，恰是西村烟暝时。
箬溪何讵非渭溪，年老还遭后载归。祇应传与丹书训，七日斋心天所为。
何处仙人倚石阑，骑驴曾此向长安。华清一笑远山后，应忆西南栈道寒。
闲棹扁舟出钓矶，凉风掀动数茎髭。江天一览清如许，谁解昂头不语时。
空中哨响到孤蓬，尽道江河田相公。神物自来扶正直，中流半夜一帆风。
唐相祠堂旧楷模，萧萧梧竹接城隅。当年贾谊此其辈，何代能无绛灌徒。
云驭霓旌自往还，天风浩浩海波寒。日轮飞上青山顶，人道蓬莱咫尺间。
王孙归路草萋萋，落日青山失旧蹊。直道未应行不得，鹧鸪何事向人啼。
翠微寺本翠微宫，楼阁亭台数十重。天子不来僧又死，樵夫时倒一株松。
奔流出峡响如雷，笔力浮天亦壮哉。吴蜀兴亡千古恨，白鸥时逐浪花来。
天马无踪运四时，试将六十四年推。后天八八方来数，加倍无穷自此基。
世变其如我醉何，儿孙扶路日西斜。风吹醒处愁依旧，萧飒乾坤菊两家。
天上星辰金玉棋，输赢何日是分时。多应却笑张居士，绮语妄言无了期。
笙箫婉娈落人间，目极灵芝宫不还。犹喜遗音吾独识，且教明月住空山。
曾听楚人歌竹枝，横江秋静月明时。只今漂泊春风里，绿满南园总不知。
万景峰前老禅叔，搜罗风月归岩谷。胸中有句吐无声，写作生绡三四幅。
江上西风动客旌，故人相对眼俱青。一杯赠别休辞醉，世路于今畏独醒。
北来朋友不如鸿，几个西飞几个东。多少登临旧台观，阑干闲在夕阳中。
梁苑花间河水长，柳条谁遣媚风光。怜才不是云庄老，愁杀中山猎后狼。
黄牌使者出行营，选舞徵歌倾卫城。报道儒生饬士马，南州叛贼一时平。
字体纷纷变若云，后人惟睹永和文。昭陵一刻谁能学，尽道吴兴似右军。
何处营求出世间，心中无事即身闲。门外水流风叶落，唯将定性对前山。
花枝不管人为客，笑向春风满意开。忽忆寻芳年少事，梦魂曾绕故乡来。
恬然谁作去留心，月下沧波风过林。相别相逢定何所，明明向道只如今。
芡浦菱陂夜半时，小舟更著疾风吹。青荧一炬枫林外，鬼火渔灯两不知。
雪立孤标不受霾，世间浪蕊等浮埃。清高已是无俦伍，更向群山顶上开。
人来人去空千古，花落花开任四时。白鹤泉头茶味永，山僧元自不曾知。
刘曜成擒一语中，沤麻老秃亦英雄。可怜只办平常事，忘却中原逐鹿功。
幕府当年誉四驰，诸公每恨识之迟。长材若肯为时用，世上何官不可为。
谁将花烛聘东风，与海棠时恨不同。意已不求真会合，何妨一白对千红。
勾践因何渡楚川，苍苍双石卧寒烟。当时纵使为淫巧，片石安能作履穿。
把柄入手便生风，一面摇时面面同。感应有如躬握吐，翁今握吐即周公。
风雨生寒七日春，梅花落尽杏花新。欲谈旧事推时变，无复当年行辈人。
老仙绝鲜寻常外，一笑闽川绿荔枝。坐断世间滋味彻，阿谁翻欲语凡饴。
检点残春又一年，鼓鼙声里落花天。荒村三日无焚掠，恐是黄巾亦禁烟。
揽镜徐徐向陆阿，目光牛背照无何。闲来阅世长松下，花品嗟如人品多。
雨后儿童喜欲颠，老翁不出自欣然。晴天霁色浑无用，只乞斜阳了断编。
太白秋高助发兵，长风夜卷虏尘清。男儿解却腰间剑，喜见从王道化平。
金弹横捎玉勒飞，乘闲日日放鹰归。将军总爱非时猎，原野如今雉兔稀。
一别心知几度秋，归来相望转悠悠。长安旧侣多年少，马上如今半白头。
列仙阅世独清癯，雪谷冰溪老不枯。输与锦绷孩子辈，千金一束入天厨。
海棠花发盛春天，游赏无时引御筵。绕岸结成红锦帐，暖枝犹拂画楼船。
松萝葱郁翠如屏，户敞朱明昼不扃。回首灵游沧海日，依依时有羽车停。
竹阁凉风午梦迟，起来扶杖欲寻诗。梧桐叶落芙蓉老，闲写秋山寄所思。
诗酒交亲半老臣，田园成趣自由身。回头行路风波里，得似先生有几人。
癣疮在告忆当时，问劳慇勤荷圣慈。畎亩老癃仍病癣，扪疮怀旧不胜悲。
芙蓉环望压波明，燕尾舟从绿处撑。待得花成红沓堕，老夫天地锦纵横。
几年游脚苦匆匆，厌听晨鸡与暮钟。今日归来趺坐稳，沙头咒钵学降龙。
赐帛宽租泽未休，四方缓急有条侯。馀威不赖刳蛇剑，仓卒谁枭老濞头。
夜航忧雪到桑麻，冬暖春寒感物华。中有五陵年少客，只怜桃杏冻无花。
耳边十载聒干戈，愁死愁生两鬓皤。昨日县中人报道，新开学馆著弦歌。
柳条搓线絮搓绵，搓够千寻放纸鸢。消得春风多少力，带将儿辈上青天。
拙疏何计补涓埃，惭愧双旌去复来。三过溪门今老矣，病无脚力更登台。
昔人寄赏事何如，远借高名信有无。试使当时未身遇，不知谁解别贤愚。
漫叟当年臼作樽，侑樽青嶂漫嶙峋。与君屡共山前醉，似觉清欢胜昔人。
杀人放火大慈悲，禅教俱非道莫齐。平地一声师子吼，释迦弥勒竖降旗。
蹁跹天上五仙人，羊驾何年到海滨。晋汉相传半无有，观中遗石自轮囷。
一语为君评石室，三杯便可博凉州。百年兀兀同渠住，何处能生半点愁。
松声听罢独看云，华隐楼中控鹤身。治国神方难自献，祗将本草语时人。
帘捲晴空独倚栏，冥鸿点点有无间。秋风注目无人会，时与白云相对閒。
交游回首散如烟，重过洪州隔世然。手种垂杨皆合抱，朱颜安得似当年。
柳江六月水如汤，江边荔枝红且黄。摘时须是带枝叶，满盘璀璨堆琳琅。
伶俜族绪不堪论，兄弟相持老仅存。方信有生同造化，君恩犹得贲丘园。
内前花炬刻金莲，彻送儒臣事漫传。此夕一枝光照夜，顾因观赏监当年。
有我君何易别离，酒浓诗酽夜深时。可当一片韩陵石，归去逢人尽说知。
残骸已废自知休，少不愁穷老岂愁。坎止流行聊尔耳，一身随世作虚舟。
恨无佳句答情诗，搔首如何措一辞。知道春风动归思，篮舆山路想频移。
天空不碍九皋鸣，风递庭阴子和声。千六百年形始定，祝君遐寿应嘉名。
花开明月不容行，昨日弹章到立清。廉得天台近时事，监真添设许多名。
空山寥寥独抱琴，时过谷口之云林。自从幽人采芝去，不见鹿鸣双涧阴。
闻说延真戴道士，年来尘事不关渠。松根千岁苓堪食，只办焚香礼玉虚。
不乘轞轞上公车，轧轧肩舆两仆夫。世道险夷随所遇，车中只是旧时吾。
白草连天散马群，黄沙碛里尽黄云。风前朔雁年年度，月下胡笳处处闻。
风急柳丝飞漠漠，雨馀花片落阴阴。行人正用此时去，忍听逢逢船鼓音。
岸草青青渭水流，子牙曾此独垂钩。当时未入非熊兆，几向斜阳叹白头。
渔舍时时须一到，水光山色净相亲。玉肌花貌不须替，自有阳台行雨人。
乐广清羸经几年，姹娘相托不论钱。轻盈妙质归何处，惆怅碧楼红玉钿。
恩宽一老寄松筠，晏卧东窗度几春。天厩赐驹龙化去，谩容小蹇载闲身。
南浦春来绿一川，石桥朱塔两依然。年年送客横塘路，细雨垂杨系画船。
细看多冢泪堪流，贵贱贤愚总一丘。惟有少陵碑五尺，荐苹未遂意悠悠。
生死交情二十年，舣舟京口倍凄然。青山细雨人何在，怅望城南白兔阡。
四年薄宦浙江东，一柱中流识钜公。不附权门曾速谤，孳孳扶植赖初终。
一般毛羽结群飞，雨岸烟汀好景时。深水有鱼衔得出，看来却是鹭鹚饥。
野客分花入户间，此心今合付翛然。平生费尽金鸦嘴，不负幽芳十七年。
闻道高轩迟我过，别离偏感老怀多。片帆岂不相思切，其奈馀魂逆旅何。
旅食京华岁月多，圣贤事业竟如何。明年伫听泥金报，闲把关雎独自歌。
尘途长逐众人忙，不抵斋扉一枕凉。世路巇岖吾倦至，底须辛苦为膏粱。
老无擘画笑柴桑，两眼惺惺菊自黄。渠更笑人无菊把，拒霜相对过重阳。
惠山山下有名泉，少煮鎗旗两腋便。不是圜扉足公暇，谁能祛睡一杯煎。
当人觌面却全非，艮背相呈道是谁。识得本来真面目，方知衣石石为衣。
闲来湖上立移时，独愧凭栏负碧漪。西寺木鱼东寺鼓，而今总入老夫诗。
道人滴露调香墨，写出秋花一两枝。愁绝渊明愁未醒，短篱沽酒月明时。
远水微波簇细纹，乱帆高下挂斜曛。江边牢落居人少，一带青山映白云。
老胡监本诳人天，开口无非吐黑烟。五热炙身甘自受，要翻元款待驴年。
有山有水登临地，无病无愁啸傲身。世念秋毫除未尽，曲生应恨白头新。
梦入鸿华已数年，才来半日即回船。蔡纯死后马生老，怪底张奴不悦禅。
酒醨情恶不成醺，况复匆匆欲语分。留客恨轮无四角，供庖叹鳖少双裙。
二妙凋零笔法空，忽惊云海戏群鸿。清诗不敢私囊箧，人道黄门有父风。
影孤海内干戈满，愁入天涯草树低。桑柘影空蚕已老，陂塘涸尽燕无泥。
宝幄璚楼玳瑁宴，一身曾拟当三千。如今别却昭阳伴，敢道君恩不及前。
送老西家画益奇，江门花鸟是谁诗。此亭得恐真风月，画外无人别有知。
经时不到紫云溪，新笋斓斑青玉枝。生怪南山恶风雨，夜来长得碧龙儿。
曾按薰弦天一方，埽除民愠变清凉。遗音凛凛犹闻耳，不独当年味可忘。
顷刻开花剪复成，大如菡萏小朱樱。一年岁事占来日，知为先生报晓晴。
小室潇然一钓蓬，主人闲散似渔翁。有时风雨惊残梦，如在松江烟浪中。
爱惜铅华洗又看，画阑桂树雨声寒。千年不作鸳鸯去，唤得书生笑老瞒。
漫游曾忆属猪年，道士传惊是谪仙。记得三峰云外路，烟萝深处即诸天。
鸾扇斜分凤幄开，星桥横过鹊飞回。争将世上无期别，换得年年一度来。
鸟声时向静中闻，尽日阴晴漫不分。庭下落花如落絮，眼前春思似春云。
黎民于变是尧时，便字尧夫德可知。更览新诗名击壤，生生全道略无遗。
长江水浊湖水清，石钟涛击鲸鱼鸣。山头出云山下雨，杨澜左蠡何时平。
闲将旧史看兴衰，辙覆舟翻或可回。不愿凤麟为世瑞，且须鹰犬亦无才。
濂溪何自来监税，环堵遗斋尚揭名。抱道热中吾浅测，官资元不病先生。
抗手輶轩西入秦，蓝田玉折竟成尘。蛾眉班上应愁看，鸿雁行中少一人。
绿树清江晓涨平，春帆遥指六龙城。吴中父老相迎问，为说新宽百万征。
清溪道士神仙侣，独究羲文先后天。玄鹤一声云缥缈，满林松影落阶前。
锦襁犹自泣呱呱，玩弄当年小凤雏。恐学良人游汗漫，任教绣户不悬弧。
七十二峰都插天，一峰石廪旧名传。家家有廪高如许，大好人间快活年。
水洞深无百尺泉，白龙奋蛰已多年。谁知此物能云雨，常济山南万顷田。
千里江行快雪晴，白银为海玉为城。舵楼高处看山兴，又比常时分外清。
烟霞五色幻仙台，瑶草千年碧洞开。一自仙人分石髓，乘风万里去还来。
瘴海楼船一夕过，泸江铁骑晓鸣珂。皇家飞将功成日，不数当年马伏波。
京洛名花观盛衰，霅钱风景各随时。灵株本拨无留活，却恨图中误折枝。
长榜朱书又墨书，使君颁令豁逃租。一千里内欢声满，十数年来此事无。
为道相随二十年，清泉白石自安眠。于今拓钵非他事，念我颓龄一众先。
苏公楼前海日晴，伏波祠畔瘴烟清。荔枝垂实桄榔暗，太守来时双鹤迎。
王嘉冤死有由缘，峻节忠言照史篇。最是一条堪恨处，临刑犹道孔光贤。
万物能鸣为不平，世间歌哭两营营。君知此物心何欲，自信天机自有声。
忆侍大人江北去，却从伯父野堂回。争知二老轻凋谢，岁晚扁舟一个来。
忆昔明皇清夜游，曾夸长乐笑牵牛。合欢宫里金莲烛，不照骊山草树秋。
三月尽是头白日，与春老别更依依。凭莺为向杨花道，绊惹春风莫放归。
孙郎忽唾寒窗玉，来过当年玉川屋。更作纵横一尺书，为榜南坡两三竹。
百花丛里一茅堂，独坐时传百和香。隔帘谁放游蜂入，扑酒冲琴特恁狂。
丹阳丹室牡丹台，台下鸡冠花独开。未到明年春烂漫，可知丹在道人胎。
相从有命每倾舒，不寄辕端即坐隅。肯落苏家悭妇手，深藏云待不时须。
昔年官守在铜台，两槛疏篁手自栽。劲节浓阴还在否，清风应为故人来。
十年夫妻五年离，况是来归未有期。岂乏朱楼不堪倚，天涯芳草正萋萋。
素月徘徊牛斗间，天风吹鹤度函关。一年似此佳时少，唤起陈抟醉华山。
谁将此菊种江滨，物色当年漉酒巾。若道渊明今我是，清香还属隔江人。
一道巴江万里开，暮帆收雨过阳台。蜀中父老欣相报，前度皇华使者来。
留都三判主人翁，大第名园冠洛中。又喜一年春入手，万花香照酒卮红。
鸿雁来时月满天，客途僮仆自相怜。荒村触眼惟茅屋，榆柳萧疏起暮烟。
朝廷平日祗尊儒，文武于今遂两途。闻说官军又旗靡，谁收黄石老人书。
群山一带碧嵯峨，上有群仙日夜过。洞府深沈人不到，时闻岩壁洞仙歌。
郎当舞袖少年场，线索机关似郭郎。今日棚前闲袖手，却从鼓笛看人忙。
心期极乐三千界，世事怀安二十年。顾我未能从学道，祇将寂寞当幽禅。
彭城游乐几人家，踪迹荒凉没水涯。秋菊不知今古事，年年依旧发黄花。
万里飘如不系船，空囊短褐过年年。食时无饭芒鞋破，只向街头旋乞钱。
山居不买剡中山，湖上千峰处处闲。芳草白云留我住，世人何事得相关。
常感真公传隐诀，每言凡骨是仙材。他时载挹浮丘袂，直在昆峰十二台。
边风斜日下长关，春到年年草自生。万里战场兵甲静，近来应少北人行。
病骨支离不自任，强将清酌共儿斟。恍然今古凄其处，老泪难胜罔极心。
临水桃花已乱飞，向人浑似诉离披。溟濛细雨春风暴，还是青林生叶时。
山形凹凸路高低，石占云头屋占蹊。地窄栽来蔬菜少，又营小圃在桥西。
日暮空林野鸟歌，新坟古冢满山阿。不知白骨埋多少，依旧青山四面多。
踏雪寻山亦自奇，归来追想欲吟诗。孺人顾我忽然笑，却道君今休更痴。
父老争看乌角巾，应缘曾现宰官身。溪边古路三叉口，独立斜阳数过人。
乌巾高插拂云轻，仅压长头碧眼睛。昨夜老人尾不见，偶然落在世间行。
泉咽风鸣钓籁闲，千年秋水秘玄关。君家濮上相邻近，不厌婆娑一树间。
小桥流水去茫茫，隔岸何人在一方。传道荆公曾晓渡，天风吹落五更霜。
老龙偃蹇据岩壑，匠石营材城市中。自有幽人不相负，解凭曲几听秋风。
春雨兰陵江草生，江流恰与道心清。门前车马日来往，闲坐江城说子平。
河堤石表古来存，知为谁家守墓门。旧冢已墟人世换，年年乌鸟当儿孙。
一片闲云出岫来，袈裟不染世间埃。独怜陶令门前柳，青眼偏逢惠远开。
赤云西拥火为峰，红日东驱烛作龙。闻道峨眉多积雪，若为飞去荫长松。
惊心乌石莲花淖，过眼黄牛竹节滩。征棹直从中溜去，好山只得片时看。
西汉文章世所知，相如闳丽冠当时。游人不赏凌云赋，只说琴台是故基。
闻道壶中别有天，能将俄顷比千年。千年俄顷俱成梦，只任天真却晏然。
腊尽风和想浴沂，沧溟聊浣旧尘衣。投壶莫问输多少，愿博江门一醉归。
信手翻书老更便，卷书觅酒便颓然。一生百斛无馀事，只有残编未忍捐。
斗转参横午漏迟，一轮寒魄堕南枝。玉箫吹彻青霜冷，正是诗人梦破时。
和风烟树九重城，夹路春阴十万营。唯向边头不堪望，一株憔悴少人行。
未老形骸足自支，唯忧多病酿成衰。诗书犹作发丘将，稽首竺乾真我师。
画坼田龟久望云，霈然膏泽幸盈津。南邻来庆年丰稔，旋酌香醪共湿唇。
天门秋色挂帆开，候吏遥从采石来。醉着锦袍明月下，千年人道谪仙才。
病来杯酒懒重持，强为残花折一枝。人老易悲花易落，东风休近鬓边吹。
一春潦倒客天涯，几度芳辰不在家。寂寞江都寒食后，东风吹老故园花。
梧露槐霜漱桂枝，广寒如洗澹妆眉。雷声也似儿声细，都谓蛟龙得雨时。
漫山高下武陵花，一片红酣散晚霞。要识当时秦晋事，隔溪修竹两三家。
何如相见复相违，衰柳江边带夕晖。话到别离心便咽，明年又恐送君归。
不见前贤畏后生，一闻君语为心倾。何时却约高轩过，重听门人说老成。
主人心远客来稀，剥啄声知是也非。问讯何如还道甫，数行书与一童归。
交神有道非关我，元夜虚张太乙灯。拟学昌黎恸河华，扳援石磴多藟藤。
何年凤背古仙人，草木之中自化身。丹袂翠翘秋色里，犹资沆瀣养精神。
道在宁知白发生，禅房阒寂好经行。月明满地无人会，消受菩提叶叶声。
古寺萧萧不见僧，飞鼪满屋老枭鸣。空房终夜无灯火，断木支门睡到明。
平生精爽皋夔内，一世功名贝锦间。再梦令狐亦何事，可能到死未心闲。
芙蕖灼灼绚红霞，吟倚危阑兴倍加。忆昔濂溪陈迹杳，画图赢得世人夸。
璧月沉沉过女墙，时闻桂子落天香。三山碧海无消息，双燕归飞秋色荒。
千年积雨涨河流，一𣲖秋声到枕头。两耳洗来无一事，不应犹有故园愁。
飞下云闲玉箸书，忽如梦觉揖梅癯。古来髓脉今谁识，称得山中老饿夫。
船翻亭迹尚依然，动有风波静有天。人世不知行实地，每于船上又安船。
心无可了何须了，道本无成作底成。野性好为泉石伴，隐居不是为逃名。
王氏南园嘉菊盛，年来分植过兰塘。塘上萧闲六十叟，坐对秋风晚节香。
芳草垂杨弄色初，山中好酒想踌躇。他时驷马乘如祖，莫忘今朝跨蹇驴。
春来未听杜鹃啼，但见青山花满枝。俗礼不违聊上冢，他乡寒食叹年时。
浮生不住叶随风，填海移山总是空。长向人间愁老病，谁来闲坐此房中。
溪南稻紫似溪北，雨后山青非雨前。芒屦泥深凉不浅，今年六月个般天。
鉴湖千顷山四连，昔为大泽今平田。庸夫况可与虑始，万年之利一朝毁。
桧丛幽啭惬新晴，巧好春林百鸟声。羽辈误教推皓首，细听多是少年情。
翩翩五马导双旌，金阙朝回合郡迎。带得自天新雨露，绿筠加倍旧时清。
年来贫病苦相遭，老屋春深未缉茅。可是青山原有意，翠榕深护绿萝交。
相逢一曲酒如渑，京口留欢去未能。波影满船烟雨散，瓜洲晚见隔江灯。
幸然头角未相疏，交道从来笑耳馀。短棹忽来还又去，得非蝴碟梦周欤。
地悴天荒丘陇平，难从野老问衰兴。苍烟落日低迷处，折足麒麟记坏陵。
铜台遗令不堪悲，玉座犹怜歌舞时。怪得无情王处仲，一朝开阁散蛾眉。
千年一度见河清，看画令人忆太平。不是当年培养力，诸公那得共登瀛。
里门枯草破垣齐，邻屋无烟白露低。社酒坛边思故老，莎鸡自咽路旁藜。
夜落金钱昼自开，绿跗朱辫点苍苔。王孙多少夸金埒，不向闲阶次第栽。
没骨埋香却怨谁，化为黄土出花枝。开时或得君王惜，犹胜深宫未见时。
蜀朝昏主出降时，衔璧牵羊倒系旗。二十万军高拱手，更无一个是男儿。
问俗时巡粤水滨，双旌拂破素岩云。俯观清瘦岩头石，犹逾苍生肉几分。
畴昔操戈列战场，人间无处避披攘。门横官道长安堵，端为无心害虎狼。
世事关情岂戛然，江楼危坐问青天。到头老眼须凭久，管看花前醉少年。
中天隐隐碧芙蓉，楼阁深藏苐几重。松叶满山行迹少，樵夫听得讲时钟。
黄菊花开贫不厌，茅柴酒熟醉相呼。平生最爱陶彭泽，风味全然似老夫。
去年锁宿得联华，二月墙头始见花。今日都亭公感物，明朝太学我辞家。
丹诏旌门巳拜嘉，千年盛典实堪夸。史臣何用春秋笔，天子亲书孝义门。
扰扰游人去又来，乘闲也踏软红回。刘郎道士俱尘土，纵有桃花亦浪栽。
遥遥西蜀出长垣，奕叶青云几百年。今日石桥楼阁话，青灯绿酒怅前缘。
少镕蜡泪装应似，多𦶟龙涎臭不如。只恐春风有机事，夜来开破几丸书。
孔雀花时金翠多，自怜文采舞婆娑。珠毛向夕无楼处，飞向人间触网罗。
迁客由来长合醉，不烦幽鸟道提壶。商州未是无人境，一路山村有酒沽。
娘子营边杀气寒，朝朝围猎且为欢。酒酣射得南山鹿，妓女娇歌捧玉盘。
昔年明月照盈盈，今日楼空月自明。银甲锦筝歌舞地，寒鸦落月澹孤城。
人生行止且随缘，不到兹山十五年。紫翠屏前久空阔，四时转景是风烟。
寂寂青楼大道边，反反朱萼绮疏前。可怜万里关山月，无那房栊照独眠。
偶然墨扫牡丹枝，谁怪浓妆倚市窥。春色元非老人事，郭华尽尔买胭脂。
去年积潦苦无收，今岁逢人说有秋。未拟香粳供一饱，䅟䅟新藁盖檐头。
缥缈云边罨画楼，空濛雨外木兰舟。谁知老子清狂甚，独占城南十里秋。
红襟翠翰两参差，径拂烟华上细枝。春水渐生鱼易得，莫辞风雨坐多时。
歇马高林见水源，时从明月咏潺湲。不知浩荡沧溟上，万折东趋路几千。
四十馀年归旧里，不胜衰薄叹民风。一心恬憺无尘累，闾巷相看有此翁。
簿书投老岂身谋，朱墨纷纷晚即休。平世功名归稷禹，一瓢吾欲慕巢由。
玩水看山偶独来，西风重历旧楼台。光阴一纪如旋毂，又听晨钟动老怀。
屋后青山屋外溪，穿芳度密有深蹊。白云不隔经行处，容我时来寄杖藜。
涉水穿云殊好在，自知元是个中人。何时粗毕尚平志，衡岳匡庐收此身。
戏将墨妙写烟云，晓起惊呼失素裙。尽洗当年羞涩态，从今不比旧羊欣。
每年每遇清明节，把酒寻花特地忙。今日江头衰病起，神前新火一炉香。
古寺春馀日半斜，竹风萧爽胜人家。花时不到有花院，意在寻僧不在花。
铁笛爱吹风月夜，夹衣能御雪霜天。伊予试问行年看，笑指松筠未是坚。
按得千金御药方，合时分取桂轮香。圣人一体君臣义，百病祛除保寿康。
疏雨微云隔岸山，乱花芳草曲江干。谁家帘幕临官道，一阵东风燕子寒。
白云深处启重扃，一径斜通抱膝亭。北郭战尘吹不到，老僧犹指树青青。
自闻贼报离扬州，准拟春来泰出游。所恨溪山最佳处，不容老子便归休。
字既因人传者多，人能累字又如何。谁知异世三君子，字与名同保不磨。
君画苍苍带雨松，我图冉冉出云峰。他时相忆还开看，云树平添几万重。
晚风庭院静年芳，燕子归来草正长。莫道幽人无一事，灌花洗竹一春忙。
寒原一雁下霜空，短褐萧萧犯北风。俱是残年行路客，伤心不在别离中。
湖久难稽得种名，乡邻聊共古今称。我来几度游湖畔，何限徘徊异世情。
经乱年年厌别离，歌声喜似太平时。词臣更有中兴颂，磨取莲峰便作碑。
湖头双桨藕花新，五嫂鱼羹曲院春。只道西陵松柏下，繁台宾客更何人。
不知故隐几时离，天宝年闲处处诗。过客不须寻世谱，万山山下看沈碑。
一年春色已平开，始见芳香傍砚台。惭愧梁园飞雪里，几番玉斝醉新梅。
羊裘老人只念归，安用星辰动紫微。洛阳城中市儿眼，情知不识钓鱼矶。
蒹葭一望暮苍苍，长荡湖头烟水长。怪道今朝枫叶尽，夜来七十二桥霜。
暑风泥雨遍城闉，多少无家太息人。亲为遗黎寻旧屋，绿萝坡上驻车轮。
眼中姚魏过匆匆，只有淮阳打底红。杜宇一声花睡醒，却教老子怨东风。
梧叶翻风敲老树，蛩声带月泣寒莎。只消些少闲风月，便觉客窗秋意多。
曾服前贤孤立辞，空山独夜感于斯。何由得拜龙门道，一写平生慨慕私。
石台竹径自天成，细草芳花随地生。白发老人无是处，一枝枯竹伴经行。
十八滩中第一滩，舟行风顺不知艰。诸生历落诚皇恐，世上何人敢犯颜。
羊肠世路只轮车，未老先衰半白须。欲买青山早归去，烦君算我有钱无。
天地飘飘老此身，一怀幽思为谁伸。春来犹有登临趣，拟向山中觅故人。
三年两溯钓滩涛，来往何曾补一毫。圣主雅恢光武量，微臣当遂子陵高。
龙蛇满纸势如飞，净几明窗得句时。一阵好风吹过我，吟馀束手竖降旗。
肠断经年隔死生，因何随梦到行营。营前淮水深千丈，得及人间父子情。
折轴南来书五车，韦编贝叶映窗纱。老禅不用钻故纸，借与书生遮眼花。
三月杨花满路飞，金人游骑拍鞍归。高天二圣犹难保，谁道雄关是可依。
道院僧居相与邻，绿阴门巷不生尘。落花飞絮无情绪，只解年年断送春。
横梢倒干春偏好，冷蕊疏花晚自妍。我老正须诗兴助，欲移茅屋住湖边。
词源病起不全枯，一滴犹堪涨雁湖。祇我少强宜末减，老人笔力更敷腴。
娟娟霜月上梅枝，正是明醪执酒时。为有辟寒香玉在，不能酩酊过三卮。
宛转清音世所稀，巧将言语夺天机。翠笼鹦鹉休相诧，只让翩翩好羽衣。
长腰粳米秧初插，缩项鳊鱼网未开。谁道王官无好况，旋烧庭笋引磁杯。
吾家新叠小蓬莱，三尺青天一沼开。更得城南白莲种，花时留待月光来。
昔年陪宴上岷台，一听新歌一举杯。此会如今嗟已矣，拟将何调寄馀哀。
恨极当时步不前，追随夫婿越江边。双双共入桃花水，化作鸳鸯便是仙。
雁荡林泉天下奇，谢公不到未逢时。碧霄万壑千岩好，今日来游尽得之。
团团山郭甫千家，地接东南有等差。不道山中逢至日，家人应是卜灯花。
缟衣清露湿漙漙，四顾松阴弄影寒。老警自能知夜半，不缘明月下瑶坛。
石氏金园无此艳，南都旧赋乏灵材。只因赤帝宫中树，丹凤新衔出世来。
绿筠移种不多时，添我溪南一段奇。会看明年春雨后，满林头角箨龙儿。
操艺逢时与命违，恬然心思不求知。两魁文赋今仍在，正是诸孙堕泪碑。
戒婢篝衣彻扊扅，呼儿涤砚作隃麋。须臾开卷东窗下，即是先生无病时。
翛然三月闭柴荆，绿叶阴阴忽满城。自是老年游兴少，春风何处不堪行。
偶然一饭在尘埃，误却千年过客来。满地江湖寻漂母，王孙如此更堪哀。
多病相如不复云，更何曾有卓文君。他时我向会稽去，只是荆钗与布裙。
诸公有意勒燕然，不道昭陵闭玉关。却遣毡裘窥汉鼎，拜公遗像独何颜。
高系芒鞋听学归，一丘一壑自心知。小窗闲忆经行处，貌得疏烟晚照时。
一官便了沈樵仙，独留钓者谢青田。与谁闲话世间事，沾酒自歌鱼当钱。
北辙南辕有返期，吾儿掣手去何之。梦中玉雪来怀抱，愁绝邻钟唤醒时。
绿林深处啭黄鹂，光景浑如初夏时。尚觉风头能瑟瑟，却忧雨脚反迟迟。
月出空江雾影沉，一尊别酒更重斟。明年此夜清光在，应照相思两地心。
初试宫妆步玉除，诗成把笔更踌蹰。旧愁新恨知多少，尽向霜红叶上书。
仁寿元和二百年，濛笼水墨淡如烟。当时憔悴题名日，汉祖龙潜未上天。
道逢酒舍定迟回，无奈诗篇费剪裁。忽得好风还自喜，那知细雨隔溪来。
不写褒公与鄂公，却来吴下写吴翁。衰容老眼都相似，独不能摸左耳聋。
喜上天官甲子年，骊歌声彻五云天。状元峰上相期许，琼苑看花入御筵。
三十年来弟与兄，如形依影响从声。声销影灭归何处，未了前缘结再生。
宿舂宁复问精粗，食性年来已尽除。随分晚炊诚当肉，且乘新雨理园蔬。
丹枫黄槲壮秋容，诘曲僧房一径通。塔似道人飞白笔，开窗还见倚晴空。
钓船颇欲佐涪翁，当世知余莫取容。谁料传亡终欠识，但同物论惜元龙。
欲觅龙眠旧时事，相传此本世间无。黄金不买昭君本，只买严陵归钓图。
心无损物宜平怨，语不妨人贵寡尤。说与时人莫相忌，全家已拟鹿门游。
山峰如马浪如龙，巴雪消时春气浓。万里顺流东到海，石头城下合朝宗。
马足车轮恋日闱，几人高遁蹈家肥。少陵秪为趋朝懒，万里云山取次归。
吟鞭遥指鹿门归，水色山光件件诗。缩项鳊鱼元自好，当年应悔识王维。
学诗玄妙似参禅，又似凡人去学仙。吟得悟时皮骨换，一天风露响灵蝉。
中秋月下堕红云，濯濯清波锦有纹。刚道雁来颜色好，更堪江上日初曛。
蓂荚阶前日月飞，羹墙惆怅望尧眉。三千年笑巢由错，不见勋华揖逊时。
两地曾辞最重权，功如温树懒能言。从来富贵知何限，少有元戎是状元。
只应王子猷相爱，未许秦皇帝可亲。画我同年作三友，岁寒节操宰官身。
路入前村信马行，野花香好不知名。官卑无补公家事，时向田家问耦耕。
年方十五去游方，终日修行学道忙。说我半生辛苦事，石人应下泪千行。
一年活计在春初，处世光阴不可虚。莫谓窥园全废学，昔人犹有带经锄。
峡口花飞欲尽春，天涯去住泪沾巾。来时万里同为客，今日翻成送故人。
但为当年耻素餐，反成世事日艰难。而今死事得其所，归到黄泉心始安。
河白如银天淡青，角声中有玉关情。早知送老桑麻野，悔失安西万里行。
莫将锦瑟怨年华，柳絮飘零梦谢家。小院回廊镇春昼，何人来为扫庭花。
去年君自信州回，斜日江亭送酒杯。犹记别时重有约，秋深日日望君来。
偶过清轩坐饷时，道人煮茗索题诗。红尘六月门前路，疏雨泠泠滴小池。
时清天地息烟尘，腾跃乘看自有神。游牝委龙求作种，任渠风合向天津。
孝子行游江水浔，千年陟圯与同情。一航正泛输公棹，百里难酬负米心。
两肩白发老园公，饮犊林边伴牧童。笑语去时花影外，笛声归处月明中。
去去来来不系舟，至今师渡几时休。洗兵岂是天无雨，尽逐黄河入海流。
坛杏无花到水莲，中间辽阔二千年。窗前风月湖边景，只恐丹青未易传。
敏求善酿能好客，喜与老潘相往还。今日敏求泉下卧，老潘无酒客姜山。
友人相访入柴关，云水宽闲溪涧寒。莫道山家无可待，老松修竹任君看。
娇黄无力趁芳菲，待得秋风落叶飞。空有丹心能就日，年年憔悴对斜晖。
姑苏台畔千年土，𣃁作牛羊出没行。惟有江山怀故国，五湖犹绕越东城。
欲归停驭重徘徊，破费林间雪一杯。留取半山看未了，火云时节约重来。
去国十年雁影秋，又逢离别可堪愁。猿声一道巴山黑，黄叶孤城月满楼。
北设长城陷敌尘，更来劳力武陵民。我疑洞里栽桃者，便是当时筑版人。
西南佳气浮马祖，东北祥风绕静居。山邑丰年人少讼，身来访道得斋鱼。
荏苒烟光逼岁阑，谁怜长路敞长□。闻歌转觉吞声苦，难向新欢说故欢。
炊𫗵中林烟火迟，劝农官吏驻春旗。蓬蒿意盛阳膏动，正是陈根可拔时。
握拳闭目守流珠，这个元来是入途。不见悟真篇内说，真金起屋几时枯。
根下尘泥一点无，性便泉石爱清孤。当时不惹湘江恨，叶叶如何有泪珠。
佚老无如大字书，聊将遮眼度三馀。有时忠义忽相激，间遇包胥与子胥。
耳冷无人唱竹枝，归心惟有梦魂知。杨花扑地烟波阔，犹记征帆欲卸时。
衡石程书括户口，头会箕敛生干戈。老儒不用忧此事，苋羹麦饭醉且歌。
五年江上损容颜，今日春风到武关。两纸京书临水读，小桃花树满商山。
文昌星象尽东来，油幕朱门次第开。且上新楼看风月，会乘云雨一时回。
秋霜春雨不同时，万里今从海外归。已出网罗毛羽在，却寻云迹帖天飞。
邪法难扶只自谙，东西不辨作司南。输佗胜乐无玄解，禅板蒲团老住庵。
去年此日对清光，圣德能容一介狂。言略施行非不遇，身虽疏外亦何妨。
湖上风恬月澹时，卧看云影入玻瓈。轻舟忽向窗边过，摇动青芦一两枝。
仙家千载亦何长，人世空惊日月忙。洞里桃花莫相笑，刘郎今是老刘郎。
十洲麒凤落江湖，遗老相逢说旧都。春日琼林看锡宴，天门金榜听传胪。
二镇屯兵百万馀，花当消息近何如。征鸿日暮江南去，多少闺人望寄书。
昔年曾忆此逢君，花满东篱载酒频。今日重来花似旧，凄凉不见种花人。
澹荡春风处处宜，冰霜烱烱见操持。九年文选行公道，犹有舆人说往时。
水到交河咽不流，阳关西去少回头。都将红粉千行泪，博取黄金万户侯。
忆昔团焦住化城，萧萧风雨佛灯明。于今重借云房宿，无复当年禅诵声。
八月长江万里晴，千帆一道带风轻。尽日不分天水色，洞庭南是岳阳城。
少时铁马蹴河冰，老去摧藏百不能。风雨满山窗未晓，只将残梦伴残灯。
星星远映孤村外，炯炯微穿落木间。知有邻姬思远道，绩麻应待夜深还。
不来平地只山巅，端为民贫故见怜。未到立春犹腊月，忽成三白定丰年。
吾今两鬓已成丝，每每逢春独自悲。最恨鞦韆无力上，风流不比少年时。
短草蒙茸花半菲，开门徙倚对春晖。野人不解主翁意，谷口年年恨未归。
洞庭风软荻花秋，客散江亭雨未休。南去北来人自老，此中离恨两难收。
青春归去岂无情，分付朱明事已成。为向残年问消息，再吹阳律到枯茎。
江上秋光寂寞时，寒花亦有向南枝。怜君岂是无颜色，底后重阳一月期。
饮马池边号浴仙，仙姿花鹤古今传。金经尤有延年诀，未数庄椿寿八千。
家食城南擅独贤，夜占奎壁半移躔。东风绛帐浑闲事，先世青毡是宿缘。
唤他是竹不应承，若唤为芦我不应。俗眼相逢莫评品，去问梅花吴道人。
道边残雪护颓墙，墙外柔丝露浅黄。春色虽微已堪惜，轻寒休近柳梢傍。
忆昔青衫上赤墀，颔间未有一茎丝。岂知晚拜金龟赐，却是霜髯雪鬓时。
千年风采逢明主，一寸襟灵慕昔贤。待看朝廷兴礼让，天衢何敢斗先鞭。
家住鄱城小洞天，经年烹鲤尚茫然。几回鹊喜无消息，吹杀灯花独自眠。
西舍鸣笳索赋诗，东家拽石请书碑。眼中除却壶山外，多是新知少旧知。
一见花开一泪垂，花飞有底急风吹。自从腊后梅花发，愁到牡丹开尽时。
死生休道隔幽明，梦裹相看话旧情。幻出他谁真面目，莫教总是自心成。
三年禋祀敞圜坛，星斗凝辉玉露寒。郊外燔柴烟欲断，禁街人已待回銮。
愁来高诵远游篇，度世长生岂可传。物变无穷身老矣，一鸡八谷又新年。
少陵别业古东屯，一饭遗忠畎亩存。我辈月叨官九斗，须知粒粒是君恩。
西下扁舟浩所经，暂梯堤石上津亭。偶从长老询遗迹，说道神游尚炳灵。
凿开大块日支离，混沌元来死不知。山寺空阶遗鸟篆，相看犹似造书时。
晚从履道来归府，街路虽长尹不嫌。马上凉于床上坐，绿槐风透紫蕉衫。
寂寂青山一鸟啼，紫藤花落午风微。不知刻漏长多少，但觉桐阴半日移。
当年设帨雁门关，代北诸军尽解颜。共道榆林飞将种，明驼莫载木兰还。
少时飞将气如腾，老去常思鞲上鹰。抽得健儿金镞矢，等闲亲角两三朋。
通衢暖辔出邢台，突有池台号柳溪。自过淮来无此趣，千年华屋但鸡栖。
山中鹤怨无寻处，洞口云归未得归。忆著仙都旧时路，石梁苔涩履痕稀。
共道名花肯让花，后于桃李殿韶华。寄言二八楼头女，不必先窥宋玉家。
离离禾黍满郊墟，枣实红殷接野闾。四十年来无史笔，有年今日仗谁书。
四合连山缭绕青，三川滉漾素波明。春风不识兴亡意，草色年年满故城。
醉中不记别君时，卧载征车南向驰。惊觉尚疑君在侧，满身明月正相随。
幰幰行舻破练光，提鞭旧岸接回塘。使君几作临波醉，犹省当时问葛彊。
八十光阴有二年，烟萝门户喜开关。近来无奈山内相，频寄书来许缀班。
堪赏东君造化奇，装成蝴蝶满纤枝。粉融轻翅攒花蕊，疑是寻芳未去时。
十年不见故园春，画里题诗半古人。老去风流浑减尽，东风花鸟易伤神。
薄暮东邻酒一卮，孤村魂梦醉偏疑。蛩吟历乱人声细，疏雨危楼夜半时。
梅雪轩中雪煮茶，一时清致更无加。销金帐底羊羔酒，莫向陶家说党家。
水色风光近使君，浥尘轻雨逐车轮。暂来不宿宜无恨，多少行春不到人。
淘漉沟源筑野塘，满坡烟草卧牛羊。今年且喜输官办，豆荚繁多粟穗长。
国事分明属灌均，西陵魂断夜来人。君王不得为天子，半为当时赋洛神。
龙形夭矫入青天，根托名园几百年。大厦明堂知有待，临风三诵杜陵篇。
和风习习禽声乐，晴日迟迟花气深。妙理冲融无间断，湖边伫立此时心。
瓦盆春酿忆同倾，乡社逢迎有笑声。满目芙蓉秋又晚，不胜惆怅去年情。
化鹤卢耽去几年，蜉蝣衣服已成烟。羚羊峡口君休去，柯烂归来未是仙。
西子湖边苏小宅，锦官城里薛涛家。来时豆蔻初含蕊，别后菖蒲又著花。
自离闽岭罢参禅，疾病深藏不计年。尚得闲人相印可，隔门惟有白衣仙。
洛阳风俗事栽花，流水园林眇一涯。移得旧根春不老，错疑蜂蝶过邻家。
未必催租能办诗，不妨扶老上烟霏。彭仙一去夜坛冷，老鹤不归云自飞。
多少真官学大还，只将白雪换赪颜。争如净饭真王子，巢顶穿芽大雪山。
鼎湖深处即西方，寿佛由来不可量。度尽世间方满愿，吾师一念与天长。
春老他乡奈老何，可人红紫渐无多。闲来绿柳坡头路，记得流莺第一歌。
非独苏仙念老穷，古灵亦复荐孤忠。白头不得诸公力，惟有西塘八十翁。
名遂功成不肯闲，故乡曾见几人还。百年扶杖华颠老，争看钱家锦绣山。
洞玄道士周方外，昨到宣华绝顶回。岩上欲寻山橄榄，忽逢虎迹却归来。
晓雨微茫水接天，隔江茅店有炊烟。杖藜独上沙头路，犹记当时赶渡船。
几年欲接上人风，忧世襟怀与我同。看到乾坤终始处，纷纷眼底总成空。
百年世事空华里，一片身心水月间。独许万山深密处，昼长趺坐掩松关。
大学西铭迤𨓦摊，从前只假半年闲。谁家绣得鸯鸳谱，不惜金针度世间。
草烟低重水花明，从道风光似帝京。其奈山猿江上叫，故乡无此断肠声。
五伯之时正似冬，虽然三代莫同风。当初管晏权轻重，父子君臣尚且宗。
故园蛱蝶最多种，百草长时花乱开。穷巷春风元不到，一双谁遣过墙来。
五年为客在洪都，红烛花前酒满壶。今日还家筋力倦，笑看儿女进屠苏。
稚年孝友自天成，达变全经孰与能。放眼直从千古看，重华经变可同称。
窗窗户户院相当，总有珠帘玳瑁床。虽道君王不来宿，帐中长是炷牙香。
老怀归去几何年，吴越宗风久寂然。闻说近来狮子吼，应将驴脚问生缘。
来此琅玕影里吟，更于何处觅山林。千年清事无人管，独有香山领此心。
丁男放犊草间嬉，少妇看蚕不画眉。岁暮家家禾绢熟，萍乡风物似豳诗。
懒掷粗疏地上金，绝知环佩响璆琳。歌功颂德今时事，侧听诸公出正音。
密叶柔条绿更腴，几年培植费工夫。牡丹剩费医治力，曾有丝毫利益无。
先生嗜菊菊中仙，不把东篱博秫田。九日于中谁不爱，勤餐何可得延年。
老眼苍茫醉欲还，数椽聊复半山间。谁家亭子青天上，只属虚空不属山。
商岭偷生计已疏，橘中乐事亦区区。洛阳耆旧今黄壤，会有人传四老图。
贪生只爱眼前珍，不觉风光度岁频。昨日见来骑竹马，今朝早是有年人。
高斋秋色满西山，梅福当年此抱关。君到豫章劳问讯，汉家迁客几人还。
白头居士对禅师，正是楞严三昧时。一物也无百味足，恒沙能有几人知。
几回席上错称呼，女伴知他碧作朱。更送诈传郎语到，乍令欢喜乍愁吁。
冒死随敖衣赭衣，当时踪迹已几希。忠哉相鲁扶君过，不使民情向我归。
故里萧条一望间，此身飘泊叹空还。感时有恨无人说，愁敛双蛾对暮山。
六户虚凝湛不摇，从教尘世自喧嚣。阶前尽日无人到，只有闲云伴寂寥。
此峰佳胜减三峰，不断幽期只有松。拜罢老君无托处，卷将余意坐峰东。
赋罢仙人萼绿华，金声玉色众中夸。归来世上空尘土，云白江清月满沙。
不作西京童子郎，时人已自识黄香。还家更诵五千卷，十八重来诣太常。
水满陂塘草满川，望中茅屋起孤烟。十年不踏安丰路，遂与清淮作次边。
小楼日日燕飞来，问妾当年金雀钗。一自舞衣零落后，绿绨那敢又重开。
竹箭黄芽欲老时，杏梁日煖燕初归。他林未耸千竿翠，此地先抽一握肥。
薄雨轻云掩翠微，丰年何物不熙熙。拒霜也效嫣然笑，白白红红出短篱。
花柳芳菲二月时，名园剩有牡丹枝。风流杜牧还知否，莫恨寻春去较迟。
断虹饮海日光移，西北云屯少定姿。飓母呼风千里至，三间茅屋可能支。
小架层楼敞两扉，南薰无日不吹衣。北窗高枕今陶令，不似他年梦里归。
江山信美非吾土，飘泊栖迟近百年。山舍墓田同水曲，不堪梦觉听啼鹃。
三曲悬崖插匦船，春秋八百又千年。不知天地黄心木，控鹤仙人肯汝怜。
凛凛人言君似雪，我言凛凛雪如君。时人尽怪苏司业，不解将钱与广文。
苍崖如堂水如布，桥危如绳石如锯。不有樵夫踏破云，世间可复知深处。
巷北巷南才咫尺，一日不可废言诗。柴门谁道无供给，雪色荼縻半破时。
托根拳石不知年，吼出涛声百丈悬。笔写青天无限好，为能钟得子云玄。
此道知君著意深，不嫌枯淡苦难禁。更须涵养钻研力，彊矫无忘此日心。
远于沉水淡于云，一段秋清孰可分。毕竟素娥留不得，人间天上一时闻。
曙色迟迟听杜鹃，午风漠漠见莺迁。韶华总似君心掷，不用怜芳怨岁年。
忆昔寻春绣野堂，满堂欣羡少年郎。晓来试览窗前镜，两目生花鬓欲霜。
凤楼缥缈接云霄，环佩声微夜寂寥。弄玉由来有仙骨，时人莫浪学吹箫。
一别琅玕数亩阴，七年飞梦绕家林。北僧好事犹能种，偶向尘埃洒寸心。
天兵十万拥貔貅，紫塞年年大有秋。不是颉羌求款附，为君唾手取灵州。
春来胜事逐时新，早起风光倍可亲。忽见青天垂柳绿，此时爱杀树边身。
千年玉水閟深林，十里重冈隔世尘。犹恨子陵饶舌在，却当户口告行人。
小车渡浅水流烟，更上长船望碧天。有兴欲寻安道去，秦原高处不通川。
自入长门空绣帷，玉颜非复镜中时。梨花夜雨灯相对，燕子春寒君不知。
溪上长桥对水扉，野翁来往澹忘机。白云隔断人间世，尘土何缘得上衣。
俊老荼毗四十年，前身是我误相传。香山声价喧天下，争似衰翁不会禅。
能使新声入旧词，秋风江上夕阳时。晓来定有花含泪，莫向尊前唱柳枝。
天上欢娱蹴画毬，太平应得侍宸游。龙姿已是黄袍贵，何事军中乐未休。
洞中风水锁松筠，一见都忘老病身。安得结茅长此住，临风临水作闲人。
红颜三载老风沙，处处人怜白鼻䯄。金尽何须更游侠，早将清泪别琵琶。
谁以三年报一峰，舒刚盖有古人风。一词亦到君亲地，何处无人覆马龙。
炙背轩楹日转时，博山炉顶驻游丝。先生妙与此心契，凭仗清香一解颐。
万古风情不易禁，多言未似不言深。楚王只听巫臣谏，不道逃吴已有心。
海棠妍媚露桃红，高卧遥知锦绣中。欲问何时渡江去，看花准拟趁春风。
几年闻此好名围，平地黔巫翠扫天。萧岸半摧林影暗，乱萤闲自点湖烟。
元戎授钺为防边，斥堠传烽未息烟。尽道长驱如卫霍，何人起冢象祁连。
淮水东边旧六朝，琼楼翠馆白云销。于今只有垂杨柳，犹似当时舞细腰。
蛾眉偏妒合欢宫，汉主当年事不同。今日君王犹未识，枉教团扇怨秋风。
一花烂熳一花残，先后无时不傍栏。春到园林元不老，请君细把化工看。
忆昔车公居此地，遗墟缭绕临清渊。惜哉断石文尚在，野老不识投波澜。
屋角柔丝吐复收，谄夫于汝是同流。无端又报林间喜，不道闲人更隐忧。
云散青霄月放明，时闻前岸浩歌声。平生湖海希踪迹，始向丹阳识坝名。
落日潮生没浅沙，秦淮两岸有人家。当年江总门前柳，轻薄犹飞满路花。
三冬季月景龙年，万乘观风出灞川。遥看电跃龙为马，回瞩霜原玉作田。
少日深惟道是忧，老来愈觉德难修。几于名教徘徊处，剔尽残灯未忍休。
笔底飓风吹海波，榜悬郁郁照岩阿。十年呵禁烦神物，奈尔焚琴煮鹤何。
漠漠春阳接海低，濛濛晚雨傍山飞。半敧古埭无人过，时有村童护鸭归。
内史北轩多种竹，隐居南洞少栽花。蓝桥西路青青处，拾得璚儿似虎牙。
年来徭赋亦多机，石壁畬田息更微。赖免流亡薪米足，山村人少爨烟稀。
迤逦群山不识名，天门日观远峥嵘。地灵不见二宫迹，圣作时闻万岁声。
一年一朵玉芙蓉，七十依然六十同。更待九年持赠我，一峰分作两三峰。
草堂谁缉败蒲编，笑傲松萝不记年。应喜秋来甘泽泻，牵牛时复自蹊田。
深院沈沈照落晖，宝香熏彻旧时衣。一春行乐谁为伴，羞见花前蛱蝶飞。
青说从蓝青过蓝，三洲拜我得无惭。一朝巷遇三年念，天理沛然人莫参。
宜春花夜雪千枝，妃子偷行上密随。便唤耍娘歌一曲，六宫生老是蛾眉。
古木参天枝欲倾，秋风时发半岩声。厉山拟作故园梦，山雨萧萧梦不成。
净名却见老维摩，道眼相看语不多。我待衣冠挂神武，杖藜来此老岩阿。
贝锦峰登九日中，孤村小寺有淳风。长歌欲问当年事，回首斜阳满树红。
献笑佳人绝可怜，姿姿靥辅巧承欢。一枝不用千金买，雨洗风吹却粲然。
三十年前见此翁，青春标格旧家风。而今白发垂双鬓，秋水依然是碧瞳。
镜中稍复旧朱颜，一笑衰翁乃尔顽。三百瓮齑消未尽，不知更著几年还。
海外归来已四年，相过有约苦无缘。如今未卜重来否，云散长空月在天。
拟过君家看牡丹，数枝才及海棠看。百年旧事谁从说，杯酒相逢强自宽。
汉殿初呈楚舞时，月台风榭镇相随。如何牛女佳期夕，又待銮舆百子池。
小筑新成面势宽，探囊羞涩一钱看。也知岁晚须栖宿，敢向明时咏考槃。
欲驻如今未老形，万重山上九芝清。君今若问采芝路，踏水踏云攀杳冥。
知逐征南冠楚材，远劳书信到阳台。明朝若上君山上，一道巴江自此来。
黄省文书分道山，静传钟鼓建章闲。天边玉树西风起，知有新秋到世间。
年□筋力觉潜衰，自楚逾年复此移。偶见旧题追古昔，只应风月似当时。
一春黄菊满东篱，岂是高天别有私。错被鹧鸪频懊恼，原来佳物不逢时。
烟汀一曲淡涵秋，独咏馀晖坐粟州。东客倦时西路近，度坳历坂不须愁。
仙家千载一何长，浮世空惊日月忙。洞里新花莫相笑，刘郎今是老刘郎。
我见庭梅六十春，当时初见已轮囷。人老只道梅花老，不道梅花老笑人。
洛阳陌上少交亲，履道城边欲暮春。崔在吴兴元在越，出门骑马觅何人。
鹾亭父老说真廉，百数年来姓一瞻。世上繁华多不试，布袍轻暖菜根甜。
苍翠云峰开俗眼，泓澄烟水浸尘心。惟将道业为芳饵，钓得高名直到今。
手拖竹帚笑呵呵，心地冰清扫甚么。尘世机关都识透，又将何事问姮娥。
一二初三眉黛横，佳人夜夜望琼英。无端数到团圆后，圆不多时缺又生。
闺中少妇不知愁，春日凝妆上翠楼。忽见陌头杨柳色，悔教夫婿觅封侯。
浅白殷红发嫩葩，一年春事一番花。几回带露和烟看，不信诗情未有涯。
选官选佛两悠悠，元不关人浪自愁。洙泗生涯久春草，老夫作么晚回头。
野愚钓者近何如，不寄云中锦字书。谁信两潮东海上，老夫日日候双鱼。
多少风光总未匀，荔枝红艳荐时新。旧家燕子重来少，肯信江村有送春。
客肠郁郁谁为开，任侠何如汪秀才。仲冬霜冽不解冷，有时自挟春风来。
莫道经霜不见花，小春风景属山家。满山红叶斜阳映，却似桃源一片霞。
老竹坚刚幼竹柔，此君年少也风流。锦衣脱体未全瘦，雪粉围腰犹半愁。
同为武帝一时人，忠逆分违感慨深。早信子卿归汉去，泪痕滴滴滴黄金。
名在循良世莫如，天南凫舄到方初。传来诗句工尤甚，闲倚栏干未废书。
略彴缘溪一径分，千山香雪照斜醺。道人不作寻花梦，只道漫山是白云。
八月雨多新水生，村南村北断车声。老夫不识市朝变，但与野人歌太平。
夹道青青柳子春，自从栽植几番新。如今已作参天树，应笑衰迟老主人。
邻屋白酒近初熟，老子尽日为花忙。将随粉蝶联翩舞，欲趁游蜂上下狂。
高谈耳冷几经秋，解逅长沙得少留。莫畏洞庭风浪险，主翁元是济川舟。
大堤儿女抹翠娥，贵财贱德君知么。夭桃秾李虽然好，何似南山老桂柯。
山头青壁险如悬，山下松风飐石泉。见说仙翁携布被，几回来伴老龙眠。
年光空感疾如流，同向春风各自愁。有境牵怀人不会，落花深处指青楼。
老去流年不耐催，微霜又见菊花开。莫言冷落西风晚，也有飞飞小蝶来。
漫随时俗一登高，回首乡关正郁陶。赢得痴儿了官事，不妨樽酒对同袍。
阁下溪流阁上山，溪山正好此时看。绝怜孤负临风约，输与山僧独倚阑。
日日南轩学蠹鱼，隐中独爱隐于书。儿痴妇笑谋生拙，不道从来与世疏。
来时踏破山中雪，归路重经雪里山。十里黄云蔽斜日，远游何事不知还。
世俗亦知千里远，却将凡马被雕鞍。何人欲识真龙种，好向岩头子细看。
哀哀江上救沈尸，墓木留形世所悲。得旨春秋参祀典，孝诚今日再逢时。
西风半夜起松陵，万里孤舟一点灯。莫为离家肠易断，无家犹有少年僧。
长河终岁足悲风，亭古台荒半倚空。惟有雁归时最早，柳含微绿杏粘红。
绝怜天上有佳期，汾水西风独夜时。望断银河仙路远，鹊桥不见度星旗。
山色重重锁碧萝，更栽修竹在山阿。老僧不识春头面，但见阶前新笋多。
往年此日在京师，西望巴山正欲飞。莫道岭南非善地，小儿初舞老莱衣。
毕竟长生药不真，世间谁是百年人。贪夫务得知何意，似欲黄金铸此身。
多病侵寻鬓已霜，昔年交友半殊方。吴台松柏今何似，想见龙蛇数尺长。
日转扶桑映绛袍，醒肰独坐鬓萧萧。却思筠石霜柯畔，时与仙人和洞萧。
蛮官短发皂衣疏，江驿时来学步趋。归去休骑割鬃马，底鸦稳卧胜篮舆。
弃世还如弃屣轻，玉箫吹彻月分明。许由不受尧天下，却道风瓢树有声。
年来饮酒不濡唇，蘸甲今朝始为君。颇似昌黎当日语，人皆劝我若无闻。
深秋不异早春时，约在秋前秋故迟。竹粉犹新留生啸，焦筠未谢待题诗。
有酒如淮肉如坻，何如麦饭滑流匙。但看此物丰登日，即是侬家快活时。
南阳耆老赐恩荣，入觐宜宣到后庭。远过期颐人仰叹，庞眉清骨享安宁。
楚江寒食橘花时，野渡临风驻彩旗。草色连云人去住，水纹如縠燕差池。
轻舞谢衣端不恶，斜侵潘鬓总堪惊。偶思功业聊看镜，自怪年来太瘦生。
深宫窈窕断人烟，春去春来只自怜。共说髫时花底乐，游郎无数看秋千。
卧月眠云屋半间，诗人到处是家山。当年悔弄君房笔，只得忙中一半闲。
蕺山老媪本无知，恰值将军乘兴时。竹扇一时光怪动，莫教低价与元规。
风雅先生旧隐存，子陵台下白云村。唐朝三百年冠盖，谁聚诗书到远孙。
世人皆解爱梅花，我爱梅花却当家。种向窗前伴孤枕，为勾霜月影窗纱。
西湖湖上山如画，二十年前曾客来。飞絮蒲城归未得，江南老却贺方回。
此是衡阳第几群，寂寥偏杂雨声闻。如今远道多矰缴，莫厌高飞入暮云。
朴学无关道废兴，更堪衰与病相乘。眼看白日西南去，绳系胶黏总不能。
风树萧萧雨若筛，间飘黄叶挂蛛丝。虫号亡赖更满耳，况是病夫新起时。
宦情不改读书情，闲爱山林兴致清。随意时时写佳句，却嫌行处有虚名。
三端俱全大丈夫，六艺堂堂世上无。男儿不学读诗赋，恰似肥菜根尽枯。
七月湖中风露新，临流闲照白纶巾。荷花折尽浑闲事，老却莼丝最恼人。
雨馀非雾萦琼斝，正是长庚初度时。千里欢声和气满，祝公椿算寿齐箕。
新制山巾近玉台，正堪泉上咏归来。鉴中莫笑东坡影，八九年前手自裁。
林莺一哢四时春，蝉翼罗衣白玉人。曾逐使君歌舞地，清声长啸翠眉颦。
林虑灵壁俱尤物，散落人间不复还。投老东归风味在，舂陵小岫伴身闲。
南随越鸟北燕鸿，松月三年别远公。无限心中不平事，一宵清话又成空。
无用顽皮作气毬，谁人趯得上高楼。如今潦倒浑无力，辊得行时即便休。
世态炎凉总不知，此心惟与白云期。千岩万壑无人迹，慷慨登临有所思。
握月担风留后日，吞花卧酒莫过时。请君但就溪堂上，更试沈吟味此辞。
沥血抄经奈若何，十年依旧一头陀。袈裟未著愁多事，著了袈裟事更多。
南风日日纵篙撑，时喜北风将我行。汤饼一杯银线乱，蒌蒿如箸玉簪横。
南薰殿上薰风老，雨便飞来占取凉。书带香眠愁杳渺，云侵清簟竹方床。
五百年前兴废事，至今人号旧州城。草铺昔日笙歌地，云满当年剑戟营。
祥风轻袅御炉烟，共祝周家过历年。窃食漫逢颁朔会，不知何以答尧天。
三山有药身旋死，万世无期祚竟亡。速死趋亡皆自取，鲍鱼才歇火咸阳。
楼外青山似故人，雨馀山色静无尘。青山依旧人还老，一片离愁挂晚春。
吾道将君道且殊，君须全似老君须。寻常有语争堪信，爱说蟠桃似瓮粗。
轿中兀得软如痴，逢店投床片子时。睡觉不知天晓未，半窗花影木犀枝。
太和山顶肃清真，七十二峰高压云。天门晞发同翘首，九点齐州混世尘。
怡颜无暑到新宫，一样珠帘广殿风。角黍菖丝随节物，旨甘时下五云中。
墙阴绕遍却空还，烟树红扉不启关。解得檀郎生性否，暮钟时候怕身闲。
把住新花做好看，伤春时共倚阑干。醉中不记暮烟碧，杨柳楼深燕子寒。
老子头颅新似雪，元兄邱垄旧成阴。莫谈三十年前事，愁损河阳一县心。
累累老稚自相携，侧耳西风听马嘶。百死才能到关下，仰看犹似上天梯。
三年空望剡溪船，惆怅儿家宕子缘。却似蓬山风引去，不教凡质近神仙。
老子平生汤饼肠，客间汤饼亦何尝。怪来今晚加餐饭，一味卢山笋蕨香。
日日青驹不断尘，却于此地说仙因。遍看四壁题诗客，半是当年学步人。
粉黄蛱蝶绕疏篱，山崦人家挂酒旗。细雨嫩寒衫袖薄，客中知是菊花时。
天香国艳岂堪描，生色谁将上尺绡。留得当时宫墨在，杜鹃啼处雨萧萧。
郡衙襦裤两孩提，也辱先生一命题。为报近来粗识字，时分风栗觅霜梨。
一夜飞霜下井桐，忽闻玉树委秋风。早知难觅延年药，悔向南樵访古公。
绿树阴中日正长，黑甜人世在羲皇。有朋时共谈今古，漫说伊周治世方。
俗语常言合圣道，宜向其中细寻讨。能将日用颠倒求，天地尘沙尽成宝。
复道垂杨草欲交，武林无树著凌霄。野猿引子移来住，覆尽花枝翡翠巢。
一簪华发一床书，尽日新亭适意无。莫道长安天样远，长安自不厌江湖。
更无兄妹与差肩，辜负叩劳阿母怜。嘱向薄情狂婿道，为加恭敬倍从前。
含冰茹铁似枯槎，淡月濛濛四五花。多少人家誇富贵，数枝和雪写山茶。
中军晚岁甥辞去，左相今朝客不来。看取少林诚长老，死生林下伴寒斋。
雄才超绝老坡翁，戏墨多于感慨中。拂雨垂翎如病鹤，聊伸一足叫秋空。
洛水当时起卧龙，中朝名姓到儿童。一心天下忧都遍，浪得人称独乐翁。
夜夜工夫总一般，坎男离女共同欢。专心直待阴阳足，却马休兵国自安。
昔年亲擢校书郎，夜梦苍龙绕屋梁。异时那知今日应，六龙深驻载赓堂。
东风吹送世闲尘，斜日消凝洛下春。谁料马蹄成怪事，旁观自有豫知人。
荷衰菊老柳微黄，蝶舞风林叶共狂。阆苑无花留不住，飞来学做小春忙。
法象冥濛失巨纤，连朝风雪费妆严。谁将尘世化珠玉，好与贫家聚米盐。
海棠洞下醉忘归，岁月如驰不可追。想得千株今合抱，此生未卜再游时。
多士趋京我亦东，不排阊阖不南宫。此行识得天台彦，谁道归舟载月空。
归我南山老不遭，孟亭几梦赭黄袍。强渠枉费平生力，不直君王一字褒。
少时谈舌挟风雷，病后逢人口懒开。安得东皋隐君子，相看无语只衔杯。
平日忠言薄万金，此时何惜赠君行。好名不是真人事，莫向人闲留姓名。
时来一钓会连鳌，舌在谁羞旧缊袍。风骨自惭非太白，高吟大醉浪推豪。
念尔辛勤岁已深，乱离相失又相寻。他年待我门如市，报尔千金与万金。
时平未用入山深，岁晚何妨木秀林。闻说熊罴参后乘，可容牛下有哀吟。
济南那得似江南，千顷溪山百顷岚。三月绿阴桑子落，村村布谷老吴蚕。
去年送子越江西，几度相思梦转迷。此日械舟双棹急，夜深风雨过梁溪。
㸌㸌城头五丈旗，万人辇土事增陴。念当拔白俱登守，恨乏骁雄济一时。
靖节当年更隐忧，欲为诸葛势难筹。眼中风物皆非旧，惟有黄花共晚秋。
万松深处敝彤扉，绕殿笙簧步懒移。忽见满庭金琐碎，一齐忘却听声时。
秋深时节在家乡，忆得黄花未著霜。故国不堪回首望，绿樽辜负五重阳。
大溪中道放船流，船压山光泻碧油。三百里滩攲枕过，买鱼酾酒下严州。
故园在眼日渐近，北山之北南山南。从来不饮声闻酒，况学诗翁老更眈。
孤松偃蹇白云深，返炤仍留半壑阴。老鹤有巢归倦翼，个中应不受尘侵。
壶山八面照莆阳，吴氏传来奕叶芳。莫向通衢高绰楔，只谈世业教诸郎。
水南门外耶溪东，多少游人棹短篷。一自仙郎移羽箭，晚风归去趁樵风。
君恩未许乞分符，三径无资地亦无。或借或资分养种，闲时趁早著工夫。
失脚渔矶返棹迟，几回石上候来期。老翁岩下诸年少，总解题诗笑鬓丝。
五度溪头踯躅红，嵩阳寺里讲时钟。春山处处行应好，一月看花到几峰。
穷当益坚愧枉道，心不胜术思齐贤。如何东里史夫子，骨相勤勤挥酒钱。
珊瑚挂镜画双眉，罗绮娇春不自持。欲把花枝比颜色，海棠含露半开时。
麦生宜配卧沙羊，鹅炙仍便碧酒香。陡觉今年好冬节，朝来红日为谁长。
七年长梦采江蓠，此夜樽前倒接篱。莫问年来何岁月，诸孙言语似吴儿。
淡扫蛾眉耻乞怜，几回春色负华年。而今不恨天涯别，恨不遭逢未别前。
秋景萧条叶乱飞，庭松影里坐移时。云迷鹤驾何方去，仙洞朝元失我期。
经年结构荫高槐，一雨清斋化劫灰。欲向鸣蛙留半部，满床诗草送风雷。
柳外花梢啼乱莺，行人过尽不曾听。得人听处君知么，天欲明时第一声。
南山地久与天长，磐石安基势永昌。亿世皇图齐不拔，万年圣寿等无疆。
千年仙令兴悠哉，邓岳留人竟不来。我向玉田圭洞去，彩云中锁会灵台。
漫道樽中酒不空，歌呼谁解和衰翁。可怜小竖如猱玃，却有平阳吏舍风。
向晚牛羊沙岸归，落帆烟浦候潮时。谁言江上须忠信，潮到于今自失期。
长笑云门顾鉴咦，翻抽顾字土加泥。从空掷剑虽无迹，会见虚空有坏时。
六十人中数少年，风流谁占探花筵。阿钦正使才情尽，犹欠张郎白玉鞭。
南华老子定相亲，应问三湘放逐臣。为报君恩似天地，不教重作岭南人。
中州元气文章伯，四海今知有使君。一片济时心未了，风棱亦足张吾军。
南明山下枕清流，胸次尘无一点留。只恐少微黄色动，终然来作济川舟。
故人折柳送东辕，不羡当年李郭船。囊锦鸱夷有供给，自疑身是御风仙。
不课木奴千树入，却夸蠹简百年馀。先生不要金花帖，只借耕田觅饭书。
忆昔嘈嘈来拜经，秋灯秋雨苦吟声。如今秋雨秋灯夜，大半当年犹未生。
阿罗掌上千年物，信是蓬山绿玉枝。拄到中天斡元气，乾旋坤转莫知谁。
何须九畹羡三湘，幽谷无人也自芳。莫道丹青芗泽少，却缘入室不闻香。
烧松共话到更深，衣薄钟残雪又侵。住得此山非近世，不须重问祖师心。
教令浮民一岁期，只将平易抗浇漓。朝廷若用循良课，换取樵川老吏归。
袭袭前修与后生，要言高爵是身荣。却将猎较诬师圣，不见三年学有成。
一轩谁与写清辉，地近城闉却少知。只待中秋深夜看，玉蟾低蘸碧琉璃。
我爱商山茹紫芝，逍遥胜似橘中时。纷纷玄白方龙战，世事从他一局棋。
忽辞洛下缘何事，拟向江南住几时。每过渡头应问法，无妨菩萨是船师。
金印他时恩泽侯，专城意气凛生秋。军中成败如翻水，空使明堂旰食忧。
闻道防秋吉语来，生朝宴席为君开。黄花也似知人意，争挽欢声入寿杯。
君诗音节中弦歌，报我英瑶百倍过。江村老人衣钵在，同参今更有人么。
清晨出郭更登台，不见馀春只么回。桑叶露枝蚕向老，菜花成荚蝶犹来。
少年不学待何年，长大无成莫怨天。况是各承贤父训，岂容弗肯播菑田。
杜君世胄本蝉联，流落南天不记年。买个草堂湖上住，醉吟如在曲江边。
诗来读罢亦伤神，惆怅两翁苍与芸。聚首当时惭我少，祗今一老独深云。
曾随阿母作青衣，人世于今几变移。仙驾不来云路杳，海榴枝上立多时。
神药烧茶伴老夫，昔时童子今生须。青春过眼如白水，白雪满头非故吾。
干且丰隆骨更奇，白头喜抱此孙儿。十分事足惟些欠，不及婆婆眼见时。
江上老人终独往，尘中孺子果何知。溪翁欲识沧浪意，看取青霄浸月时。
人家除夕正忙时，我自挑灯拣旧诗。莫笑书生太迂阔，一年功课是文词。
我爱新安水至清，频劳三十六峰迎。无端风雨回中道，负尔樽前望远情。
多年破衲不胜针，一曲胡笳无古今。往日闻韶独忘味，守株人在月西沈。
丈室经年疏玉麈，数行何日寄银钩。只应立我轩前柳，满眼飞绵绿正稠。
湖边春压柳丝低，云淡风轻一杖藜。伐木诗亡交道绝，绵蛮空为尽情啼。
春风吹我游仙梦，梦到庐山顶上来。不记花多与花少，恍然如步紫云回。
柳子脂韦不佩弦，痴心附丽老羁缠。廉商浪说能为市，吏贾由来却悟鞭。
朝见花开满树红，暮观落叶又还空。若将花比人间事，花与人间事一同。
且尽离筵酒一杯，贵臣宁许我重陪。他时翊赞升平事，赋与林下歌康哉。
雪天苍翠暑天风，珍重僧轩十八公。不是时人少吟咏，世闲花草易为工。
何事公荣取世讥，刘伶犹及竹林期。从来礼法难拘束，笑杀高阳轻薄儿。
噎噎梅花煖响初，晓来痕绿到蘼芜。鹗沈鹦鹉千年恨，指旧江山忍按图。
玉溆金塘花落时，秋深梧子露垂枝。织绡向夕摧成匹，锦上回文总是丝。
诗人冥漠去何许，花鸟相宽不作愁。耆旧只今新语少，九原唤起韦苏州。
萱草丛高石渐低，薰风庭院午时鸡。偶因元日同观画，笑饮屠苏为品题。
书生豪气压千军，示者扶桑一卷文。铁研未穿时世改，功名回首信浮云。
飘飘天上谪仙人，尝作金銮侍从臣。老大风流殊未减，锦袍如旧白头新。
延陵庙里碑仍在，黄歇坟前客不过。回首此时空吊古，半江烟雨夕阳多。
龙安闻说好岩丛，瘦坐孤行两颊红。剩得清闲无著处，一时排遣笑吟中。
少小田家有熟缘，自骑牛背赋犁辕。闲思耒耜经高古，朗诵龟蒙数百言。
有花无酒头慵举，有酒无花眼倦开。正向西窗念萧索，洛阳花酒一时来。
茅茨低小对青山，准拟馀年向此闲。南望青山是黄鹤，欲凭黄鹤寄书还。
人物同为气所乘，良心露处即良能。天津有此惊康节，西蜀无之感少陵。
春风月上画楼时，楼上仙人肉胜丝。唱出一声新乐府，一时争和竹枝词。
寒拾长谈苦口禅，无人领解许多年。如今拽转家风也，好把泥牛痛下鞭。
又叹崇宁宣政年，无端亡虏误开边。谁能为我惩前辙，早挈江山入舜甄。
负重那堪路更赊，行行未得到山家。老妻稚子应相望，回首柴门日欲斜。
修纤似束楚腰支，杨柳春风二月时。金地化身千佛眼，锦江新样十宫眉。
自从仞得无边界，宇宙方知狭陋生。时节短于羊胛熟，广轮才似一牛鸣。
八琼洞口桃花笑，失却尘寰半世忧。闻道客亭炊未熟，坐看冻蚁梦中游。
罗浮秋色妒归田，南海精灵南斗悬。遗藁一编王勃后，怪来男子可无年。
挟冷朝阳未吐光，小池犹有夜来霜。东君自识沈潜意，谁道阴柔解变刚。
桑竹萧条带夕阳，故居依约古河傍。颓垣坏甃无寻处，父老犹言学士庄。
愿君麟阁姓名香，敢怨离居岁月长。妆束不随时俗改，十年犹着嫁衣裳。
常于感应验中和，动处过时静亦过。若是深居资讲说，岂知禅定有头陀。
出处皆天岂自由，仙标终合冠鳌头。不妨貌取黄华景，时向铃斋作卧游。
远道孤儿望白云，麻衣血泪湿纷纷。归来自有终天恸，况复啼乌不忍闻。
曾过当湖好事家，园池髣髴记豪华。老来只欲甘藜藿，乞我仙方固齿牙。
三百年来新郡邑，七千里外古蛮荒。无私好是中天月，布满清辉一样光。
春水年年上钓矶，扁舟今趁暮潮归。羊裘已被虚名累，须向沧洲著布衣。
峭陟穷登眺远时，千峰云外碧如围。放弥六合收盈掬，此理于今信不疑。
红枝欲尽紫枝殷，少有行人辍棹攀。芳草陇边回首客，肯将荣落意来看。
老树横溪稳作桥，故人惯饮不须招。白纶巾上青山好，日遣松风绿酒瓢。
老夫非是厌洪都，正恐沉迷失故吾。纵使东湖花似锦，不如归对小西湖。
筠筒角黍楚人悲，节物惊心此一时。不作板舆迎侍计，被谗真欲吊湘累。
翠微际北腕头短，洞水逆流方到家。年老脚跟宜著袜，不能随处蹈泥沙。
身世相违似陆沈，鬓边频见二毛侵。西风吹破还家梦，一夜寒螀伴苦吟。
万峰青处不飞尘，三秀林中日日春。四老共成诗十句，未知谁是首倡人。
脚下长拖破木履，口内不知道甚底。恼乱风光没奈何，南北东西无定止。
滟滪堆头一叶舟，半年人共水东流。平生快意才如此，不数东南数十州。
溪山千古绝浮埃，时拂朝衣上钓台。却恐被它渔父笑，糟醨不啜又闲来。
演峰遥见客怀开，天末舟从海上回。三岸欢呼无别事，一潭风雨剑归来。
紫禁秋风十又三，芙蓉花老落毵毵。妾容与此同消歇，如此长门已分甘。
书来未报几时还，知在三湘五岭间。独立衡门秋水阔，寒鸦飞去日衔山。
三宿青山傍此君，农歌时向雨馀闻。牡丹芍药俱开过，满地槐阴涌绿云。
标举孤芳蕴异香，定知经历几炎凉。自来不受春拘束，显是司花少主张。
浪把柴扉为客开，揖馀茶速又汤催。应门老走忽解意，放入江西风月来。
人言大道本强名，毕竟名从有处生。昭氏鼓瑟谁解听，亦无亏处亦无成。
三百年来处士家，酒旗风里一枝斜。断桥荒藓无人问，颜色如今似杏花。
天公无计奈此老，时复致之拴索间。寄语故人休念我，幸因王事得游山。
坏衲槃跚玉涧翁，负霜秃鬓颊暾红。时时口占东坡语，顿觉曹刘力未工。
粟瓶酒榼近多空，书友诗朋亦闲逢。只有渔樵是知己，也嫌老似雪中松。
平生习懒怕逢迎，相望何时可合并。妙语贯珠分在手，山斋快读晚风轻。
闻道常山水壮哉，问途何惜小纡回。平生不到江山县，临老须教作一来。
骎骎惊子笔生风，开卷犹须一尺穷。年长那知虫鼠等，眼明已见角犀丰。
彭祖呼嘘不可为，碧鸡使节岂堪持。区区含糗羹藜厚，聊似相如衣锦时。
宁开白眼视公卿，不要公卿眼借青。争利争名醒处看，读诗读礼醉时听。
雁荡天台天上境，吾将因之观无何。凭即为报霞山老，我若来时取路过。
卷里涛波快一披，苍山踊起雪山驰。浮天沃日无穷意，到我春窗病酒时。
一溪高自扑岩来，寺在岩腰水抱回。林下老僧相顾笑，柴门今始为君开。
小园春物比如何，想见花稠草作窠。老去不能知许事，顾怀修碧可磨挲。
丈六金身本自然，如今丈六未齐肩。当时若起亭亭立，只恐才馀尺五天。
昔年曾记秦川客，云树参差去欲迷。日暮孤舟行不尽，鹧鸪啼过渭城西。
百尺松阴石磴重，千年白鹿涧边逢。仙人月底吹箫去，知向缑山第几峰。
庭前红杏笑嫣然，前日初开蝶恣穿。轻翅不来留粉在，空教妾意憾当年。
壮岁几成山水癖，年来袖手不能豪。忽传灯底诗篇好，但想云间屐齿高。
旧田新谷屡经秋，密线轻芸迹尚留。三尺垄头呜咽水，潺潺流恨几时休。
浩浩长安车马尘，狂风吹送每年春。门前本是虚空界，何事栽花误世人。
起来霜重满淮船，更觉今朝分外寒。放闸老兵殊耐冷，一丝不挂下冰滩。
三千里外名荒服，一百年来号太平。争似洛川无事客，何须列土始为荣。
老翚笔意师观远，怪石长松气凛然。四十年来真迹乱，夕阳红树满山川。
太师昔日定南荒，亲把长缨系莫王。寄语老胡须自爱，射飞休得近边墙。
十年三上未登科，此去行期昼锦过。上党有人传预兆，梦生头角见天和。
闻道明朝送旧官，无情更鼓夜将阑。此生见面知何日，忍泪须臾子细看。
出岭三春百念休，溪山云月两淹留。松花满地何人去，谁谓高年不白头。
翰墨场中蔡少霞，如今悟彻颂桃花。看朱成碧吾方眩，试把横枝问作家。
云雨休排神女车，忠州老病畏人夸。诗豪正值安仁在，空看河阳满县花。
明朝踪迹又天涯，不及同看九日花。莫道秋来难作客，心闲随处即吾家。
翰墨班中推旧老，功名罢后得高眠。钦风最有鳌山长，技痒思归不待年。
过从要与善为邻，况复炎凉世态新。不用为他烦恼得，阿欢原是读书人。
彩笔经营苦未工，胭脂洗尽泪痕红。镜中已少真颜色，何待他年认卷中。
若耶溪畔好莲花，最似西施出浣纱。一入吴宫叹殊绝，当年同伴始生嗟。
巍峨厦屋起千间，更作朝廷第一官。几个得归仍得老，可怜一世不曾闲。
一年程课更如何，轻薄还因感慨多。明日又逢新岁月，几时能出旧巢窠。
自叹虚名忝士林，慇勤孤负二生心。莫云春树他年梦，杰阁高轩记短吟。
谷口青枝萦石云，杂花交绮蔼晴芬。浔阳道士幽栖处，萝月松云长念君。
昭默老禅最高遁，孤风闻说不容攀。烦君倒用彭泽印，折简招之应出山。
十年痴坐冷官毡，几度看花雪后天。白水同心如此调，载将春色上归船。
紫塞三关控雁门，往时兵马若云屯。长城万里今何用，白草黄沙满血痕。
小东郭外今无舍，万里桥西况问田。不恨锦官非昔日，但寻玉局是何年。
日之夕矣岁云穷，独坐柴门似老翁。寒火数家烟水暮，白鸥飞去剩长空。
浮生一梦寄南柯，乌兔双驰迅若梭。世事如棋知几变，救时无著奈时何。
少卿真迹满僧居，祗恐钟王也不如。为报远公须爱惜，此书书后更无书。
村团社日喜晴和，铜鼓齐敲唱海歌。都道二年生计足，五收蚕茧两收禾。
竹上当年泪未消，又将红粉湿鲛绡。月明听鼓云中瑟，魂断苍梧尚可招。
菊老东篱人病酒，西风黄叶满荒田。不知今日登高兴，何似虚堂听水眠。
月窟移来种异常，金英玉糁散天香。年年八月中秋节，赏尽诗翁酒几缸。
一日无君似染尘，得君风思出天真。七贤林下谁堪友，到此相寻少有人。
青山坐对幽人老，依旧春风绿庭草。骑鲸一去不再来，愁看落花曾未埽。
故国亡来身已非，千年犹诉不如归。参天古木魂迷路，谁与黎侯赋式微。
想见匆匆眉发新，遥知祇是旧时人。不堪侮弄彭公老，二月犹呼作孟春。
溜雨苍皮四十围，年来又见子孙枝。龙钟白首门前客，待看成阴合抱时。
江上愁时复值春，带围宽尽不宜身。阶前旧种樱桃树，日暮飞花故著人。
搓罢青梅指爪香，一杯聊复答年光。莫言老子无人顾，犹得西施作淡妆。
御堤新柳碧毵毵，袅雾垂烟总不堪。借问道傍车马客，几多离思在江南。
世事回看尽惘然，城南风物最堪怜。疏钟晓寺曾灯火，屈指于今是几年。
白云回首是三峰，宴坐苍苔睡正浓。人世红尘浑断绝，野花啼鸟自春风。
秋江何处采芙蓉，老石坡前竹数丛。云杏露桃萧索后，独将秾艳占西风。
未甘奔走混风尘，买断青山学隐沦。牟麦登场蚕作茧，林泉终老未须贫。
万事无心一钓竿，三公不换此江山。平山误识刘文叔，惹起虚名满世间。
昔人杨柳咏依依，曾与征夫说戍期。看尽春条君莫叹，湖边雨雪是归时。
寥落山榴深映叶，红霞浅带碧霄云。曲尘枝下年年见，别似衣裳不似裙。
年来多病骨棱层，客舍萧然冷似冰。自笑谁能相慰问，灯前今夕有乡僧。
小斋风雨几昏黄，坚坐移时话柄长。忍听乡关近来事，万夫流血恨潘郎。
信手拈来世巳惊，三江滚滚笔头倾。莫将险语夸勍敌，公自无劳与若争。
琪树西风枕簟秋，楚云湘水忆同游。高歌一曲掩明镜，昨日少年今白头。
山深自昔无车马，道在何曾畏虎狼。祇恐闲人来看竹，淋漓醉墨污新墙。
不用神丹咽蕊琼，年登八十自身轻。试临玉案翻金箓，更觉春来眼倍明。
不钓浮名不钓鱼，一纶钩线卷还舒。九霄控鲤无人识，谁道纤鳞是脍馀。
杜老曾留修觉句，韩公亦有岳山题。愧无健笔希前哲，谩把飞红当踏泥。
浐水送君君不还，见君题字虎丘山。因知早贵兼才子，不得多时在世间。
梦中几度寻安道，也似当年泛剡回。可是山中缘未断，又从云外寄诗来。
粉蝶如知合断魂，啼妆先自怨黄昏。花光笔底春风老，寂莫岭南烟雨痕。
西汉文章二百年，龙盘亲赐蕊珠仙。巫云梦冷金壶墨，谁补东南一柱天。
新法殃民众欲除，金陵强辨欲何如。等闲一语锋铓折，稷契当年岂读书。
禁林自笑老无才，觅得杭州刺史来。饮散凭栏却怊怅，不堪忆著故园梅。
此君一日不可欠，独尔梅花动隔年。更有晦冥风雨在，可能相见不依然。
寒入仙裙粟玉肌，舞馀全不耐风吹。从教旅拒春无力，细看腰支袅袅时。
闻道维摩面欲焦，他乡相忆客魂消。亦知松柏苍苍色，纵使经霜未肯凋。
客居有似鸿遵渚，鸿渚相看岂有情。何事春来频见梦，老僧谈笑起相迎。
雪压浮桥玉树孤，叩门邻叟共携壶。陶然已到羲皇世，不数香山九老图。
人从村草步头来，毒气经年不受埋。散作西山千嶂雨，毒花毒果几根荄。
一宵丑类徙南溟，靡待仙官敕六丁。宗闵与绅空并世，可怜不似鳄鱼灵。
故岁婵娟独自来，今年更唤玉妃陪。要知霁色本无际，端放眼中云雾开。
千里王畿得右肱，三关西去铁为城。欲求士饱民安日，符钥须还授老成。
雪浏浏时逢晓日，水粼粼处识春风。天公留取峰头雪，与作人间别样春。
风吹杨柳出墙枝，忆得同欢共醉时。每到集贤坊地过，不曾一度不低眉。
闻有牙签万卷藏，槐花应笑举人忙。向来阅士知多少，他日昂霄见此郎。
乐章依韵俯成编，欲听新词禁宇传。曲里字难相借问，随时切脚注花笺。
绿衣粲粲咮微丹，映叶穿枝立画栏。莫恋主人惊不去，五陵年少有金丸。
南城十里短长亭，三月烦君复送行。道上垂杨犹可折，秋风萧索不须惊。
寻常声影限中门，密笑微香搅梦魂。此夕上灯兼帖胜，一时同得到西轩。
江南风俗竞奢华，步步金莲贴地花。曾忆尚衣除王导，不将清俭世传家。
欲图少室恍三分，为有清光不点云。自结草亭深树里，幽山淡水太玄文。
朔风初唤梦魂回，晓枕时闻急雪来。未有春衣堪换酒，明朝谁办送寒杯。
常时二妙过晴窗，丙夜犹同秋月光。不分城扉日多事，天南天北又参商。
平生犹未识苏台，为我称觞始一来。何意倏然乘雾去，旧时门户长青苔。
南阙腾章归老初，安轮四马照中都。不知谁在东门外，解道贤哉此丈夫。
朅来夔子两经年，恰是忠州白乐天。种柳栽花一般意，愧无名德比前贤。
紫陌山下朱徵士，白发近来垂满肩。清晨拄杖出门去，为斸昌阳求引年。
云水参寻访此宗，十年磨刮太虚空。区区力尽还依旧，方知万法本来同。
百年天地德何孤，洗却尘心半点无。几上仲宣楼外望，落霞飞处坠金乌。
手植双青十八年，墙头一见一凄然。饱尝霜露休相忆，我欲归耕瘴海边。
霜发垂垂老不休，铁船无底更随流。儿孙莫讶得鱼少，盖谓翁翁是直钩。
自逢陆老问君名，又见苏公记此行。从此却归庐阜去，岂无声寄谷帘兄。
岁寒群木总凋零，爱尔亭亭色愈青。谁信道人心似铁，小窗相对澹忘形。
浣却红绡著翠盘，亭亭云色堕雕栏。分明蜀国鱼笺样，莫道青楼不耐寒。
门掩秋塘枫树清，断猿疏鸟起寒汀。长安道上花如锦，山鸟林间笑独醒。
岂谓东吴得再逢，二俱老尽少时容。来从上国莺花里，堕在辋川图画中。
炎夏长途马欲疲，道傍少憩吕翁祠。墙头几缕炊烟起，疑是黄梁未熟时。
凤凰城中木落时，空斋独夜把君诗。最怜庾信肠堪断，常思阴铿鬓蚤垂。
看来万事羽毛轻，冰玉泠泠出世情。不逐众生留口业，祗将心事托神明。
醉踏青山忆旧游，两年流落古杭州。梦随云影忽东去，石上藓花无限秋。
梅得诗翁八月歌，至今万朵压枝多。明年结子应无数，金鼎调时味正和。
秋老芦花冉冉飞，晓天寒气袭人衣。轻桡棹入鸥群去，钓得鲈鱼带雨归。
草本休随木本移，栏边急种向阳枝。移根莫剪前春叶，卫足留阴正此时。
高高复道势凌空，步辇行游蹑彩虹。香屑霏微侵苑外，歌声摇曳落云中。
年来好事推刘四，酒兴花情老独浓。最喜能移山茉莉，所嗟犹欠木芙蓉。
非吏非隐晋尚书，一丘一壑降乘舆。天藻缘情两曜合，山卮献寿万年馀。
少从洙泗壁中寻，老恋龟山学愈深。悟到太初通六籍，春来青草是天心。
床头春酒百花香，醉里谁知柿子黄。想道故人消渴久，秋来为摘满林霜。
两朵幽花费咏章，是中佳境若为藏。何时同上瑶台顶，遍玩芝田蕙圃香。
问年知得是辰生，甲子校君少一更。过去一般无影迹，何妨呼我作同庚。
慈母当年誓靡他，呱呱孺子泪如何。因思堂上双垂白，岂肯轻同慷慨过。
昔岁京华住接邻，论文来往日频频。十年不见成终古，洒泪东风为故人。
阳春有脚苏疲瘵，水镜无心照洁污。九道澄清天意切，人才一一似君无。
无言童子拂香台，报道长沙学士来。烂煮橘皮砂罐冷，几年生意喜潜回。
年去年来来去忙，为他人作嫁衣裳。仰天大笑出门去，独对春风舞一场。
独怜小筑向林扃，絓组年来意已轻。白李红桃开欲遍，满川春色在孤亭。
几年宦迹浪江湖，到此功名心已无。独上高楼翘首望，江郎山下白云孤。
绀苞紫晕别家春，不属东君自宠珍。丈室维摩元不病，何妨时有散花人。
浯溪石上大江边，心记闲将此地镌。自有后来人屈指，四千六百甲寅年。
邂逅交情云水闲，茶瓯香鼎话清闲。他年燕坐千峰上，认取一山山外山。
午梦肩舆转断冈，日烘残暑气扬汤。舌端时得冰霜句，绝胜狂风作暮凉。
偕老糟糠重德音，圜门无奈两年深。寄来秦树三囊枣，见汝忧勤一段心。
玉华斗帐近承欢，宝枕携来号六安。细雨和风自然暖，不知帘外有春寒。
一语不遗无极老，千言无倦考亭翁。语道则同门路别，君从何处觅高踪。
后宫宫女无多少，尽向园中笑一团。舞蝶落花相觅著，春风共语亦应难。
独上高楼望帝京，鸟飞犹是半年程。青山似欲留人住，百匝千遭绕郡城。
山蔽晴空望自遥，树开小道紫骝骄。沿溪飞盖传清荫，四野欢声拥海潮。
葛洪井畔是仙家，炼得芙蓉伏火砂。玉骨年来都蜕尽，不须更服海东霞。
不见倪迂今百年，故山乔木领苍烟。晴窗展轴观图画，淡墨依然见古贤。
误读黄庭玉字章，醉翻王母九霞觞。从兹一堕人间世，独赖宽恩谪夜郎。
碧幢仁施合洪钧，桂树林前倍得春。莫恋此时好风景，磻溪不是钓渔人。
客里逢人漫说诗，从教归计尚迟迟。时将泽国天然趣，指点苍茫一教儿。
安乐窝中书一编，君从何许得真传。我无杜曲桑麻在，也道此生休问天。
一水盈盈独立时，六铢衣薄透冰肌。临川已没龙丘远，辜负芳妍乞好祠。
九夷辟地识遗贤，白帽端居木榻穿。卓行至今推有道，建安词藻漫流传。
却报君侯听苦辞，老头抛我欲何之。武牢关外虽分手，不似如今衰白时。
终日戚戚思羁旅，晓来时有流莺语。马上谁家白面郎，沾衣欲湿杏花雨。
垢面野人头似雪，画山应复画衡茆。几株五老峰前树，个个如云可结巢。
庭前甘菊都开否，记得去年同把觞。相逢劳苦定愁绝，我哭途穷君悼亡。
何物曾奴董太师，原陵青草正萋萋。一时翔集多知处，独恨公台不择栖。
华堂今日绮筵开，谁唤分司御史来。偶发狂言惊满坐，三重粉面一时回。
朝来一舸渡湘水，山色横秋真可怜。忽忆去年联骑客，沙边搔首意茫然。
十年羸马厌西东，髀肉全消鬓若蓬。幸得栖身鱼鸟畔，酒酣濯足听松风。
吕梁洪水激冲波，桂楫兰桡此处多。去日少年归日老，人生能得几回过。
浯溪见渠文字古，龟潭有此竹石幽。王孙卖药城市去，江雨过时余独游。
放歌曾是昔年游，濯足看山坐浪头。今日重来人不见，满天风雨过徐州。
有时峡坼流云逗，有时云薄峰尖透。主人蹑屐伛偻归，剪得氤缊满双袖。
从他赤日也清凉，室利南来是道场。不似石家金谷地，热心偏向绿珠忙。
溪光竹色两相宜，行到溪桥竹更奇。对此莫论无肉瘦，闭门可忍十年饥。
十年夹毂路缤纷，今去还山卧白云。五老峰头飞瀑下，不知何处遇匡君。
半世征行怕子规，一闻一叹一沾衣。如今听著浑如梦，我自高眠汝自啼。
騑首朝惊水怪频，三山宫阙峙如银。系来男女知多少，还是秦时采药人。
凌空老树云垂叶，压屋梨花雪照人。深愧地仙教俗客，殷勤留看华山春。
六年相见倍相亲，欲话离忧恐怆神。莫惜维舟连夜语，三巴雅旧更无人。
糊口卑官似不逢，解将觞咏当千钟。劣优何似隆中叟，投老归来作卧龙。
寄语人间学道人，无真可学乃为真。施郎昔日投竿处，直下寻纶透海滨。
正学堂堂吕紫微，有孙端的为传衣。祇今一派金华是，戴路年来汝所依。
海静江澄玉雪腮，何年和月下瑶台。卷中不敢端详看，曾得君王一笑来。
西风破帽不禁吹，默默愁情秪自知。多荷故人相问讯，锦囊羞涩已多时。
梅花清艳半犹藏，未肯春初犯晓霜。白首欲谙当世味，山林城市尽须尝。
著渔蓑了唱渔歌，受制江山老奈何。溪上女儿闲抹鬓，东尘西市走波波。
鸾驾乘风上玉清，青冥风露湿琼英。我时独笑无人解，四海诸公共此明。
莫恃千芳胜一莸，兰渐芝滫便休休。年来萧艾吁堪怕，剩拾天香置宝篝。
谁与幽人煖直身，筠笼冲雪送乌薪。烦君笑领婆欢喜，探借新年五日春。
洪井登龙记昔年，祇今太末又行缠。馀波所及盖多矣，一夜水高溪有船。
老干新稍翠叶齐，龙光传派自曹溪。清风十八滩头景，却忆坡仙旧品题。
雨雪冬春无了时，乌薪断续恼衰羸。偶然买得婆欢喜，且免山翁晓皱眉。
半生与士共饥寒，百万浑将一掷看。四十世官持簜节，活人无数奉亲欢。
投我木瓜霜雪枝，六年流落放归时。千岩万壑须重到，脚底危时幸见持。
八咏楼前逸似云，少年场里为输君。终须减尽腰围带，始把分桃作忏文。
唤起山阴道上云，清溪可濯拟呼群。临流自作三回想，未必清溪似使君。
海上新晴野水春，烟村花鸟送行尘。十年客路堪惆怅，况复今朝别故人。
鬼气临参不肯降，时时兵甲问南邦。天开贵竹当雄楚，地拥西台接丽江。
自昔夷陵争战地，时平不复问干戈。三游洞里寻遗迹，至喜亭前足雅歌。
三星在天银河回，人间曙色东方来。玉苗琼蕊亦宜夜，莫使一花冲晓开。
圆方顶足法高卑，五九苍苍老节奇。一日湛然获二宝，东坡铁杖寂通诗。
自得花枝向远邻，只忧轻负一番春。无何宠贶酒双榼，少室山人遂不贫。
手种黄精只半畦，草根时见叶初齐。不知门外残春雨，多少飞花踏作泥。
甲子年来又一新，人间还看几回春。仙翁云外传消息，已注长生箓上人。
朝摘桃花红破萼，莫摘李花繁满枝。客心浩荡东风急，把酒看花能几时。
玉带金章未足奇，葛巾野服是何时。平生怀抱空千古，一笑逢人处处宜。
灵均恨不与同时，欲把幽香赠一枝。堪入离骚文字不，当年何事未相知。
孤根铄雪春犹浅，老干封苔蕊半开。绝似西湖停棹处，短篷斜过一枝来。
看看秋色此平分，何处笙歌入夜闻。独有多情端正月，年年依旧到长门。
留君夜饮对潇湘，从此归舟客梦长。岭上梅花侵雪暗，归时还拂桂花香。
庞老闲投世外名，入山深处任真情。谁知山木亦随世，惟有鹿门依旧青。
栖凤须当碧玉枝，秋娘偏爱少年时。兰香慕俊寻张硕，桃叶怜才事献之。
春风跃马看花时，肯信秋风鬓易衰。富贵百年皆长物，老来方悔读书迟。
昔年家住太湖西，常过吴兴罨画溪。水阁筠帘春似海，梨花影里睡凫鹥。
雁翅城边宝月升，星桥百道彩云凭。六榕古寺香烟起，女伴相携礼塔灯。
骏骡西过雨漫天，千里江山在眼边。二十四年如昨梦，凭谁问讯带枷仙。
平生慕爱武夷君，及此名山阻白云。九曲水声流过郡，夜深犹得世人闻。
寒谷冰崖底著身，望晨疑寝越王薪。今年未办巡檐笑，急雪阴风肯贷春。
琅玕年来不入贡，散作人间彩凤毛。风雨一番龙茁角，坐看苍翠拂云霄。
当时心事已相关，雨散云飞一饷间。便是孤帆从此去，不堪重上望夫山。
胡沙不隔汉家天，一节坚持十九年。白首微官甘属国，耻随李卫老戎旃。
侠少场中酒作雠，不胜杯勺鬓今秋。道言禅语须蔬食，作意丹阳十日留。
一到琳宫事事幽，炎天正好暂时留。鹤仙共此泉流乐，气象全胜白鹭洲。
诗料无穷满目前，只须拈出见成篇。骑兵莫道随官俗，也解争奴曲涧船。
太白狂歌一酒船，锦袍夜醉楚江边。此时应向剡中宿，逼耳清猿月满川。
一筇九节添行李，用得人间处处尊。只要上山行饱饭，莫将风雪打人门。
凿山疏水出长江，王气如何可厌禳。后五百年依旧在，空教晋帝笑秦皇。
秋风江上送离居，正及江枫未落时。为问寒山一片石，何人过此更题诗。
荏苒流年去不回，夜深钟鼓莫相催。金樽放饮香醪尽，但遣春光醉里来。
千年古道跨山城，可笑人心自不平。容易莫将天险坏，须防闲客此闲行。
一著将穷一著通，谢公全局算江东。眼中论事如章子，是有当年国士风。
二集一传一不传，可能宝晋胜坡仙。苏郎不醉常如醉，米老真颠却辨颠。
前年银界接天迷，去岁金盘涌海低。漂泊相逢重一笑，秦淮东畔女墙西。
飞黄开迹想当年，何啻军中渴剌泉。无补袅蹄空汉铸，有心流水谩牙弦。
乡人见客面颜开，客子还乡意极哀。白发老亲情最切，阿姑阿姒不同来。
雨滴铃声蜀道长，都缘一曲荔支香。宣和无限丹青手，好画当年花石纲。
一身已许帝王家，奉使何嫌道路赊。直以诚心将宠命，祝融坛上奠松花。
白云飞过树生天，无漏争归古佛前。输与巅南□首座，松风谡谡老凄禅。
式燕灵琨眷蕙时，祓兰浮枣惜春晖。回骖并跃都门道，谁识颜王曲水归。
午夜寒欺锦帐重，冻酣檐马不禁风。朝来积雪深三尺，喜兆今年百谷丰。
忆昔丁年力战文，旁吞强敌若无人。乡书果在诸生上，二子今谁蹑后尘。
大智西归不肯回，只今莲社喜重开。会中独有遗民在，十五年间两度来。
轩窗高下傍岩隈，花木层层取次栽。谁道山深春色晚，等闲桃李已齐开。
南州花竹暮春光，听鸟问花幽事长。谁将造次嗤荣辱，吾欲此地老行藏。
南岳僧来共叹吁，风亭月榭已荒芜。先生去世未十日，留伴高吟鹤亦徂。
大隐屏中万木森，多君相访复相临。记将卜筑栖迟竟，共结他时未了心。
试问此行何所止，乌有乡中无住里。醉时不觉醒时痴，世人谁识颠道士。
两峰凝翠对飞檐，缺处青岑出远尖。暮雨朝云时点缀，何须画栋与珠帘。
由来康济属仁人，公更慈仁酷爱民。闻道忧劳添瘦悴，遣愁聊送瓮头春。
露出佳人半面看，晓鬟梳起碧云团。路傍老尽几春色，犹学丫头不顶冠。
天地刍荛自古今，𫍙𫍙千里岂公心。可堪世路无穷态，搔尽行藏白发深。
意匠潜符造物工，笑谈花坞出榛丛。风条日萼随时看，须信春藏指掌中。
住山今日得宗师，妙与缁徒示总持。衣钵更缘延客尽，衲衣包却郑当时。
上苑亭台看雪飞，清寒十倍胜常时。腊深梅蕊争先出，风急杨花忽倒吹。
平生老笔钟钦礼，细草奇花故故新。安得此心吾再拜，静中常见自家春。
只在溪桥野屋边，霜饕雪虐不能干。可人风韵元萧散，莫道花仙骨相寒。
绕径玲珑撒绿钱，田田成百又成千。未知买得春多少，草带不妨长短芊。
金井寒生一水池，读书窗纸照萤飞。悲欢穷泰寻常共，掷破还须匣取归。
朱丝不用挂烧桐，一曲新丰为送公。后夜老松风籁静，皋禽不见月巢空。
芳草谁能梦谢池，但将心地喻摩尼。千岩万壑时相忆，明月清风两自知。
秋入小亭楚水边，万竿翠色尚依然。分明迥与尘寰隔，吹老清风不记年。
隐德家声累世闻，考槃幽涧作闲人。夭红过眼随荣谢，菊秀兰香自占春。
道涂奔走不曾安，却羡山家住得闲。记取还山安住日，更忘奔走道涂间。
去年一得河边信，万户千门掩粪泥。不觉风烟惨江上，也无豚栅与鸡栖。
禅居自合入山林，阛阓之中岂是深。须信道人清似水，佳城如住海波心。
曾记司空治水时，鱼台滕沛引流澌。转漕百万功非细，去读支河十丈碑。
虐天子子是无天，谪一何妨惠亿千。闻道蝎中犹滑涣，可偕五细尚穷边。
诵诗久欲陪苏焕，载酒谁怜访子云。莫道囊空乏供给，邻家芹菊许人分。
病来全少静工夫，药裹关心计已迂。纵使君来亦无语，更无馀法待文殊。
赵村红杏每年开，十五年来看几回。七十三人难再到，今春来是别花来。
秋风凛凛月依依，飞过高梧影里时。暗处若教同众类，世间争得有人知。
南归北去路茫茫，不是行人也断肠。可惜湘江春夜月，落花时节照离觞。
万方表马贺生辰，班首师臣与相臣。喝赞礼行天乐动，九重宫阙一时新。
渡口斜阳欲满旗，锦衣容易逐云衣。圣朝无事宗臣老，白发沧浪一舸归。
客至何妨送与迎，门前罗爵亦人情。可怜寒士犹相望，时有饥来柳絮轻。
阅武堂前杨柳枝，如今是隔几多时。至尊屠肉潘妃酒，问著垂杨总不知。
当年丞相读书林，谁识更张万事心。垄上牛羊共回首，插天乔木暮阴阴。
岊河江水古今流，送尽年光与客愁。莫叹寒门空草色，五陵佳气散成秋。
白发翩翩海鹤姿，河清已过杖乡时。岁寒不用愁风雪，自有春阳到柳丝。
西邻好友工谈笑，每见明知是梦中。樽酒不空书满架，何时真得与君同。
十年踪迹住湟关，占得幽奇水石间。纵使王孙多富贵，有钱无处买江山。
当时盛事数徐陈，千载馀风尚未湮。君到洪都须下榻，好于清夜迟幽人。
晋朝朝士安知礼，尽出纷纷篡贼馀。漫使当时辟世士，放言高论祖浮虚。
追思昔日闲庭院，帘幕低垂白昼长。好客会时投辖饮，高歌不减杜韦娘。
入山初与雪云俱，坐定云收雪亦无。不见旧时苍翠色，换将粉墨作新图。
破屋无茅柱脚斜，一农头白病看家。年来水涝秧难莳，却傍湖塍种藕花。
一夜凉风动扇愁，背时容易入新秋。桃花脸上汪汪泪，忍到更深枕上流。
一片孤城万仞山，别有天地非人间。松间明月常如此，世上浮名好是闲。
水流花谢岁华深，江左风流不可寻。留得当时陈迹在，永和遗墨写山阴。
吴国春深试手栽，燕山秋晚报花开。灵椿老大无材段，奕叶芬芳为尔培。
天涯五十一回春，世事茫茫见未真。莫讶知非蘧伯玉，只今犹有长年人。
果园幽僻少能知，丹柿乌椑手自移。欲学郑虔书坠叶，何人解有寄来时。
科名自愧忝君恩，未省何曹著此身。遥想莲花门外路，几时湘水共行春。
独草新传越国烟，双兰并结中山兔。此日临岐特赠君，他时为写离思赋。
匡庐五老五白龙，武夷九曲九芙蓉。高秋赠尔青鞋去，踏破寒云千万重。
学道多年未得仙，漫将芝草种瑶田。索纶不起龙吞钓，为问渔翁直几钱。
九天使者号真王，圣治峰前古道场。五百年间圣君出，太平治效过明皇。
诗愁谁道酒能宽，得句多于饭颗山。莫使移文诮长往，工夫那取片时闲。
无端声色谢盲聋，多少人心弊弊中。万里青天今日送，江门津口一帆风。
逃空劫外已苍然，玩水观山得几年。闻说听经曾肯首，老来无力补青天。
昭君村里千年恨，神女峰前一梦成。不谓此州无美艳，只嫌名字太粗生。
观音寺里泉经品，今日唯存玉乳名。定是年来无陆子，甘香收入柳枝瓶。
崩奔尧后一孤儿，蹠狗成群共肆欺。贾诩未投曹操日，自为汉贼已多时。
石壁城头夜斩关，软红尘底晓催班。道人一笑那知许，门外青溪屋上山。
羡他田父老于农，远是庄西与舍东。不似宦游情味恶，半生常在别离中。
晓入邯郸十里春，东风吹下玉楼尘。青娥莫怪频含笑，记得当年失步人。
紫诰鸾翔下九天，龙章辉映绮堂前。人生何幸亲长健，荣捧天恩过百年。
昨日来时万里林，长江雪厚侵犹深。苍茫不见梅花意，重对晴天豁晚襟。
何事重新作此年，身无疾病意欣然。春风莫但开桃李，吹落妖星静九天。
净几闲窗小小瓶，一枝春色为谁清。吾今老去心如水，销得诗人与证明。
铁桥过去便桃源，石上桃花不记年。寄语中原车马客，风尘暂此一停鞭。
碧幢红苑合洪钧，桂树林前信有春。莫恋花时好风景，磻溪不是钓鱼人。
占断林家一种春，隔湖茅舍羡渔人。折枝弄蕊年年手，生怕长安揖马尘。
闻道泉人截𩍐留，翰林从此去吾州。村中父老相持泣，但祝今侯似故侯。
流年忽忽双蓬鬓，薄宦纷纷一旅亭。惟有长官衫色在，至今犹与眼俱青。
十年消渴梦魂摇，驴背风烟又灞桥。玉露金茎何处问，汉宫秋色正岧峣。
沙外春风柳十围，绿阴依旧语黄鹂。故应留与行人恨，不见秦郎半醉时。
云山千叠郁苕荛，萧寺年深绀宇凋。横砌断碑苔藓合，摩挲犹可认南朝。
十八年来恨别离，唯同一宿咏新诗。更相借问诗中语，共说如今胜旧时。
世缘何事尽空花，梦向乌衣问谢家。地下金棺应有恨，不从勾漏饵丹砂。
丞相龙山片石悬，偶来卜筑定前缘。云卿千里从徐孺，旷世相知五百年。
花面丫头十三四，春来绰约向人时。终须买取名春草，处处将行步步随。
弱冠交游三十年，乃今如此共天边。送行诗自狱中写，安得不令我恻然。
石桥庵下少徘徊，雪暗松林拨不开。坐久无人天向午，双乌飞上施生台。
二陵寒食雨连天，禾黍荒凉复几年。愁绝江南空骋望，君臣犹隔九疑烟。
无语凭栏珠泪潸，双眉蹙蹙锁春山。可怜空长彤宫里，一世光阴半世闲。
光阴不肯略从容，九十日春还又空。多少落花无著莫，半随流水半随风。
汉祖龙兴自有时，未应六出计皆奇。采芝人向山中老，不见功名一首诗。
淡烟漠漠古城头，老树拿云瞰碧流。鸦背夕阳添晚景，就中描出一天秋。
玉漏声寒夜色虚，按残宫籍幸来疏。当时御辇迎欢日，曾向芭蕉叶上书。
粉翼才成便斗飞，微虫气化岂先知。草间更看跳梁者，物物春风信有时。
生际华夷混一年，老从耕凿遇尧天。春和着物皆生意，岂是乾坤雨露偏。
凋尽山中宰相松，长风无地吼蛟龙。曹公种子苍髯老，更引寒涛响后峰。
倭松名载四海耳，百怪老笔不可传。左妻右儿醉树下，安得白首巢其巅。
翠拥层崖一水分，括苍遥接赤城春。观音城上灵官庙，多少烧香行路人。
尽室斋心谒梵宫，愿求一语卜穷通。老夫祇欲归田去，懒把前程问志公。
风格孤高又国香，故教小雪发新妆。修行嗟我无功力，却使天魔入道场。
墟里寒烟罩断桥，年来春色最萧条。船山半曲清溪里，霜日黄曛一树遥。
说法台前凝素晖，香沾贝叶冷侵衣。老僧面壁浑无语，落尽梅花当雪花。
莺声𪾢睆出花枝，肠断流苏梦觉时。一派管弦何处起，遥知别院拜昭仪。
郁郁苍髯真道友，丝丝红萼是乡人。何时翠竹江村路，送我柴门月色新。
主人公诺听我嘱，今年已是五十六。为人终是费分疏，何日口边生白醭。
渐老逢春能几回，蓬门今始为君开。莫嫌野外无供给，更向花前把一杯。
中渡桥边十里堤，寒蝉落尽柳条衰。年年塞下春风晚，谁见轻黄弄色时。
春来九雨一日晴，藜杖扶人出户庭。柳色肯如衰俗眼，向人还似旧时青。
野老郊迎顶斗炉，马前行语更相呼。田荒室露浑馀事，乞免官徵一岁租。
谁从山烧分萧艾，问水休清沙石濊。却喜亲人鸟与鱼，时时索我形骸外。
枥下长风万里生，谁怜汗血老无成。若教一奉瑶池御，八骏如云不敢鸣。
肇开元圣千年学，曾是吾家七岁童。门户只今须自力，诗书排日看新功。
念子相从今几年，岁寒能守旧青毡。扬雄已老侯芭去，独立春风思惘然。
宝慈殿里百花香，慈德宫前春昼长。红伞龙舆尊圣瑞，三宫同捧万年觞。
去岁来时恰犯寒，枝头未放雪漫漫。一年鞭影红尘里，犹得西湖立马看。
诸侯失政陪臣僭，中国无君左衽专。欲问哀公后来事，春秋书止获麟年。
武陵源里桃花春，世俗传闻昧伪真。早知只在东园里，大有高人来问津。
曾持使节驻毗陵，长与州人有旧情。为向驿桥风月道，舍人髭鬓白千茎。
一色沧波浩渺间，人言此外有三山。莫欺只尺生绡里，多少楼船去不还。
山光染黛朝如湿，川气镕银暮不收。诗料满前谁领略，时时来倚水边楼。
君家文献日争光，声价如今重上方。我老尚知师古学，为搜古集到渠阳。
马上垂鞭问竹扉，东风吹我薜萝衣。郢中谁道阳春曲，此地杨花似雪飞。
临池日日写兰亭，步月吟诗酒未醒。老去为嫌文字扰，却寻闲处看黄庭。
荜门圭窦绳枢舍，论世斋头残玉架。亦知身隐焉用文，旧业空怜墨为稼。
沜上行吟月下归，露花凉透薜萝衣。风流一似苏门画，直欠当年阮少微。
甲子须臾一局棋，人间荏苒岁华迟。经年莫为添惆怅，离别曾无片晌时。
老无杰句对庐山，紫翠遥看霄汉间。羡杀倒骑牛背客，买田长占落星湾。
五日重来蹑马尘，此君时节已残春。吹衣拂面寒犹峭，谁道春风似故人。
四明山水别多时，老病心闲事事违。梦想西湖古兰若，又和秋色送僧归。
失意从他桃李春，嵩阳经过歇行尘。云僧不见城中事，问是今年第几人。
却向慈云岭上还，梅花合道日笼山。马蹄十里摇归梦，疑在小园松竹间。
红桃素李竞年华，周偏长安万万家。何事青青庭下柏，东风吹尽亦无花。
江水悠悠去莫追，个中造道有深机。我来岂为观鱼说，人笑无钩钓傍矶。
鹤唳风声淝水捷，马腾士饱蔡州平。笑谈定取中兴策，莫道司存只饷兵。
投暝人家欲睡时，雨声不断水平池。回头已过三江渡，醉看车中总不知。
萱草榴花照眼明，冰厅水阁晚风清。萧然终日无人到，帘外时闻下子声。
芰荷一出压群芳，翠盖亭亭度晚凉。虚直清同三大道，错将颜色拟张郎。
世间无处不阳春，道路何曾困得人。若向此中生厌斁，不知何处可安身。
银缸分出影参差，旋点朱英上绿枝。一夕自开还自谢，化机谁谓有停时。
谢娥羌管徒浪说，东君造化何容私。更得孤根有所托，终有结果调羹时。
手植松楸四十年，扶疏枝叶欲参天。四儿惟有衰翁在，时领孙曹拜墓前。
忽忽人间十六年，与公信息两茫然。不知今日江门路，还到湖西是几千。
三十六湾至蕉溪，九十九曲至横浦。舟人道此似湘江，削竹青青牵挽苦。
遍周沙界圣伽蓝，触处文殊共话谈。若有门上觅消息，谁能敢道翠山岩。
喜诵逋仙香影诗，偶从画里见南枝。冰花烂熳开无数，好似孤山雪后时。
千霜乔木护韩祠，丽泽东坡足世师。几点残脂光近志，总交山海领遐思。
四野川原多秀色，非因向著不能知。置亭高爽时来望，自此风光更属谁。
场屋时文百态新，六经门户冷如冰。江湖有客奔驰倦，来问诗书向上层。
何处闻笳最是悲，京门独立晚晴时。鹂庚一去荒郊远，借问春光有底迟。
寒食家家扫纸灰，道傍相吊总悲哀。湖边多少诗人墓，不见儿孙酹酒来。
浊港江头送别时，碧云秋水淡依依。莫嫌老拙疏慵甚，它日重来扣竹扉。
花满晴烟树满云，我来宁是学仙人。愿将九曲溪头水，散作年年百里春。
劲节孤根得地深，清虚谁识子猷心。当时不是琅玕种，月下何由听凤琴。
临安老父鬓如丝，解说钱王纳土时。吴越江山留胜概，只今惟有表忠碑。
年华乱后偏堪惜，世路抛来已自生。犹有玉真长命缕，樽前时唱缓羁情。
白首伤春一老翁，预愁寒食过春中。下帘数点黄昏雨，一霎轻寒青杏风。
好约良朋次第来，百年时序日相催。分阴须惜更须惜，不学何由造达材。
每忆当年梦臼炊，如今又赋杏伤诗。众中独有君相念，知得君曾有此悲。
老人初起厌嚣喧，尘几从教鼠迹存。赤脚平头俱遣去，倚墙危坐咽朝暾。
华屋丘山可柰何，百年光景一投梭。故人唯有羊昙在，恸哭西州不忍歌。
一夜仙风吹紫芝，道人同是出山时。从今莫道安刘事，主圣臣贤正作期。
秘殿称觞上寿时，御香气馥晓风微。天颜密迩孤臣幸，四十年前一布衣。
蔬畦蹑屐惬幽情，检校园丁日有程。得雨尚悭须灌溉，我来时听桔槔声。
凝碧池头弦管声，秋槐落叶若为情。王维空咏朝天句，谁似当年雷海青。
年来春色妙无穷，芍药今朝又破红。寄语满堂枯木众，野花香径好携筇。
云来云去不干山，花落花开春又还。世事总归明眼里，皇王帝伯恁催班。
江头山色旧所爱，倒影玉海空嶙峋。尔来处处作媚妩，似与世争眉黛新。
几畦蔬甲一长镵，记得年前草自芟。今日满林荆棘长，令人千里望归帆。
一念能回百念非，直须端的道心微。暮春曾点缘何事，千古寥寥独咏归。
雪晴萧散曳筇枝，小坞寻梅正及时。临水登山一年恨，十分说似要渠知。
青帆一片水浮空，百里关河半日风。何事当年隔疆埸，吴樯越舰鸟声中。
竹色青疑上采椽，蓊阴凉可玩遗编。诗成每向花前酌，酌到梅花又一年。
武夷何处觅仙踪，一一林峦紫翠重。世祀乾鱼真可笑，最高应是大王峰。
去年除夜吹山雨，湿尽梅花冷打门。朝市如今小楼屋，只揩睡眼望前村。
两眦眵昏八十馀，尔来触事觉空疏。何由四目如苍颉，读尽当年倚相书。
自昔常难四者并，一杯相属意非轻。祇今欲破愁城去，赖子时来举酒兵。
代马腥膻暗五台，南方世界且徘徊。一灯别是真知识，不用奔波学善财。
王谢清游带越僧，共携山老坐吴亭。身闲不记为官日，落落吟诗读道经。
百战归来一病身，可看时事更愁人。道人莫问行藏计，已买桃花洞里春。
斫得块柴担不起，和云飏下枕头边。梦魂不涉人间世，肯把黄梅破钵传。
仙宫仙府有真仙，天宝天仙秘莫传。为问轩皇三百岁，何如大道一千年。
老树玲珑白玉枝，月明孤影自相宜。风来领取真香去，借问同根知未知。
秋风御路冠盖满，晓月画楼钟鼓迟。卧听传呼丞相入，可怜正是上朝时。
几年勤苦觅仙俦，不做神仙未肯休。缘合自然成大道，岂教凡辈觅踪由。
苍藓千年粉绘传，坚贞一片色犹全。那知忽遇非常用，不把分铢补上天。
破瑟悲秋已减弦，湘灵沈怨不知年。感君拂拭遗音在，更奏新声明月天。
一幅鲛绡万转丝，入欢怀袖莫教离。绣成醉蝶迷香意，似尔痴魂梦到时。
抱璞当年识者稀，一官三共道应非。若教羊胜公孙在，怪得文园乞病归。
红妆唤出夜留欢，翠袖因沾细雨寒。为谢乔家无恶客，不妨歌舞教人看。
昔岁南阳道中别，今向华亭水上逢。把酒语君悲且喜，流光冉冉去无踪。
漠漠阴云匝地垂，年年怯过禁烟时。晓风幸自浑无力，柳外微微弄酒旗。
灵山一别刹尘深，错认缘生直至今。借得秋光似明镜，年年长照使君心。
从来姿韵爱风流，几笑时人向外求。万别千差无觅处，得来元在鼻尖头。
清池斜步竹烟微，莺啭重门锁夕晖。退食幸堪无趋谒，见人惭道听公非。
片片不于他处落，当阳突出崄崖机。此时筑著聱禅客，卒急庞公未得归。
密叶四时同一色，高枝千岁对孤峰。此中疑有精灵在，为见盘根似卧龙。
招手终年倚郡楼，丰湖一到解离愁。山如浮碇连双岳，江似鹅城合一流。
数回瞻望敦煌道，千里茫茫尽白草。男儿留滞暂时间，不应便向戎庭老。
漫说丹砂乞转精，安期瓜大几时生。会令方寸无荆棘，火枣交梨亦易成。
朝日欲出已复西，人间兴废那可知。昆山陵谷久已变，水旁唯有将军碑。
五百年前贺季真，再来依旧作闲人。一生看尽佳风月，不负湖山不负身。
讲退时时学苦吟，人间声利已无心。水边占得清闲景，雨霁遥峰夜月深。
双袖深笼两脚垂，朝寒乘快度荒陂。春风浩浩无边际，似驾乌云过海时。
初谒琼浆记昔年，迎门一笑想嫣然。夜来雪暗前村路，恨满东风意不传。
水转沙涂又一湾，迎船孤塔出烟岚。长江一道横风起，两岸争飞上下帆。
紫阳道院古丹青，恨渠犹画化胡经。晚香灭没人归后，自有天风撼玉铃。
真惠凭谁问且真，百年偶醉十窝春。定知老秃明朝顶，模著陈纲太极巾。
一屋堆鞋笑领军，人间沧海几扬尘。卷舒不与心为累，琪树瑶林别有春。
水浅山深土半沙，刀耕火种做生涯。今年水旱那堪说，存得妻儿能几家。
只叹襄阳不遇时，襄阳初不要人知。不然岂少投机句，偏诵南山北阙诗。
黄柑压树酒浮蚁，红叶满林梅放花。三叠青山老竹杖，十年明月故人家。
锦障桃花春色里，白衣雪屋月明中。此时此意无人会，海上仙山第一峰。
湛湛清江叠叠山，白云白鸟在其间。渔翁醉睡又醒睡，谁道皇天最惜闲。
春日楼台暖气低，东风无主自东西。寻常帘幕有多少，何处画梁无燕泥。
武昌参佐幕中画，我亦来追六月凉。老子平生殊不浅，诸君少住对胡床。
往来旧院不堪修，近敕宣徽别起楼。闻有美人新进入，六宫未见一时愁。
百舌向人啼不住，一身作客愁可怜。有酒且复醉今日，无钱莫谩悲长年。
啸侣饥鸢愁古木，啅群冻雀聚疏篱。一庭寒意沉沉静，正是江天欲雪时。
谁谓仙家隔一方，神游原不闭毫芒。归来谩话长年事，老不饶人白鬓苍。
松韵还同说偈时，峰头谁度笑声迟。我来不乞山僧法，莫拟重经李习之。
水后江村万木童，闲人门巷一时空。薰风六月清阴遍，好与周郎赋角弓。
三千门馆蹑珠宾，半百还家衣锦身。却是吏民私告语，十年前是卖薪人。
水底或沉盈尺梭，天际忽腾千丈波。神灵变化固莫测，世能豢之奈尔何。
霜明野水晓粼粼，芦叶黄时少白苹。船上忽逢吴客子，牵衣双手拂征尘。
十年忧国鬓如丝，一路看山到武夷。信宿故园无限意，人情莫怪去迟迟。
偶来人世值中元，不献玄都永日闲。寂寂焚香在仙观，知师遥礼玉京山。
我国从来本晏然，萧条活计自忘年。无端一阵微风过，万树苍松竞说玄。
披襟散发晚风清，细细孤斟缓缓行。道是江东官事冗，绿杨阴里听蝉声。
梅花亭外倚霜晴，读易亭中一老成。亭在道旁还有意，几多行客想风声。
脉脉春流一涧盘，新晴锦绣万花攒。小诗留与儿孙诵，老大曾于此考槃。
东宫归政五年馀，隐几时观黄老书。禁闼无为民自化，熙熙不独在春初。
学道如初莫变心，千魔万难愈惺惺。直须敲出虚空髓，拔却金刚脑后钉。
禅师久住贺兰山，心与白云自在闲。便好因风到人世，化为甘露满人间。
竹穿遥径雨穿廊，缭绕东西百步长。是处有桥通水入，四时无日不花香。
俗韵凡情一点无，开元以上立规模。镜湖老监空挥泪，想见楚江清晓图。
莫叹冷官兼冷地，古人忧道不忧贫。一经分教繁昌县，日对梅花慕古人。
桐谷孙枝已上弦，野人犹卧白云边。九天飞锡应相诮，三到行朝二十年。
日月东西行未尽，相逢不必问如何。山间松食人应少，世上黄金梦最多。
追攀笔墨幸同时，苏季如今不愿师。自诧柳州曾指授，年来稍稍许言诗。
人人尽道事空王，心里忙于市井忙。惟有马当山上客，死门生路两相忘。
虚滑轻凉任自然，水边林下最相便。他年若遇青城叟，成坏方知尽属天。
白帝祠前石笋三，根连滟滪立相参。不知此石能言否，往事应同老柏谈。
永庆招提墨数行，岁时风露每凄伤。残骸岂久人间世，故有情钟未可忘。
漫云如水浪如山，屹立中流砥柱间。莫怪眼中无燕雀，暂时飞到即飞还。
古庭薜荔附长松，岁寒共有凌霜操。诸峰冻合万木彫，看取门外长安道。
村巷冬年见俗情，邻翁讲礼拜柴荆。长衫布缕如霜雪，云是家机自织成。
阿翁醉语戏儿痴，说著蝉诗也道奇。吴下阿蒙非向日，新篇争遣九泉知。
两年书剑客江淮，空见黄花满地开。幽趣不惭陶令令，东篱当有白衣来。
城头士女出笆篱，喜色争瞻大使旗。尽道去年那有此，今年粥饭不曾饥。
湘江又见承明客，青嶂谁刊岳麓诗。双旆到时鸿雁少，洞庭春水照旌旗。
南山雪色老于菟，镜里功名镊鬓须。袖裹白巾渠信否，樽前一掷看呼卢。
东风初入长春殿，碧溜新融太液池。社远未当迎燕日，川晴先近浴蚕时。
龙女殷勤道姓名，凌波池上乞新声。周公不入君王梦，谁与苍生致太平。
相见相从道自亲，妙高峰顶谩因循。业风忽起波涛恶，一锡飘然到七闽。
咸淳天子怜臣老，紫殿清华极邃情。赋禄玉隆真昼锦，有时听得步虚声。
纠缪绳愆皆末务，徒劳事事与之争。非心格尽常于道，本正源澄万派清。
风可前湾月可船，荻花开落任年年。潮平网得鱼多少，只换清酤不换钱。
只道贫无置锥地，根株戢戢自何生。春风向暖浑宜裌，抛掷残绵傍砌楹。
斗鹌初罢草初黄，锦袋牙牌日自将。闹市闲坊寻搭对，红尘走杀少年狂。
胡虏安知鼎重轻，祸胎元是汉公卿。襄阳耆旧唯庞老，受禅碑中无姓名。
不道同心态也同，晚妆俱写淡眉峰。练裙文袜般般似，更看双尖一样红。
花开归去客在船，人道云安有杜鹃。峡山无路续百丈，胡猕上树拊联天。
当年两齿蛀成空，嗜啮翻嫌馔席丰。谈笑尚怜唇舌在，可应开口不关风。
梦中常作水南游，山北烟霞物外秋。好是老僧今在否，我来还上望仙楼。
宗门老衲旧仪刑，配字年来老转青。谁道南能无一物，如今英石尽铜腥。
烧尽长安市上花，何时重见此繁华。独怜几处堂前燕，失却新巢过别家。
未有涓埃荅圣朝，便应华发老渔樵。东流江水西飞燕，人事音书漫寂寥。
骀荡春风散百城，钓鳌江上棹歌声。官军不遣征徭少，烧尽柴炉说太平。
片云一去几时回，好在江心碧玉堆。他时倘记珍台客，默坐犹能遣化来。
土床羊褥纸屏风，睡觉东窗日影红。七十六年无一事，此心惟觉性天通。
独宿直庐逢象斗，忽来入室绕床鸣。平生危险更尝遍，事合惊时亦不惊。
发舒生意烟花外，酝酿丰年雨意中。关决郡条知有助，故应千里化文翁。
枯木庵中浃道人，百年无影卧轮囷。未须特地通身去，放取枝条自在春。
三年作客傍滹沱，听尽哀笳出塞歌。白发不惊明镜满，秋霜只怨雁门多。
睡来合眼饭来餐，起坐终诸勿两般。同道尽知言不惑，十方刹土目前观。
龙眼初如菉豆肥，荔枝已似佛螺儿。南荒北客难将息，最是残春首夏时。
昔年银潢泛星槎，停机迎笑双仙娃。归来默坐玉台静，梅窗疏影清横斜。
春殿千官宴喜归，上林莺舌报花时。宣徽旋进新裁曲，学士争吟应诏诗。
多年不蹋阳明路，今日重来院院行。好在千秋冯观主，修廊一见眼偏明。
书舍深深隔素屏，画图时上雨苔青。年来溽暑无逃处，拟作南山竹下亭。
满室神光夜欲阑，灵丹吐出掌中看。当时鹤唳佳城外，空有霓裳掩玉棺。
锦石成山花满川，子孙一旦鬻平泉。疏篁古树苍厓雪，茅屋看来已百年。
年年春草上亭基，父老犹能说左司。寂寞当时修禊处，一间老屋两残碑。
水北云南最好春，柳桥花架污芳尘。如今老大情遍懒，分付江山与后人。
双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
野花开尽紫骝嘶，老树风高落日低。十载沙场无一战，老来林下啮霜蹄。
至尊新免太皇丧，传制分封举旧章。周宗盘石千年固，汉使星轺满路光。
世闲无物可劳神，风外浮云陌上尘。还笑凤凰城下柳，长条不解挽行人。
壮敌无前老未休，赏功销得到封侯。印归新息不还葬，似与诸蛮一报仇。
潇洒风情玉雪姿，一梢寒月浸山池。调羹信息传来近，看取青青结子时。
薄昏洲渚鸥凫静，照网渔家灯火红。尽道龙归井泉浊，明朝愿借一帆风。
道人一锡攀飞鸟，颇悉南来北去情。画出江南遵渚态，尚馀风味叫群声。
芙蓉花发满江红，尽道芙蓉胜妾容。昨日妾从堤上过，如何人不看芙蓉。
几度南楼坐夕曛，十年消息隔江云。归来又向江头别，只见梅花不见君。
青青簇簇水逶迤，丞相祠前欲雨时。自笑自歌谁曾得，送人韶石俯江湄。
散逸云林彷惠连，佐时全仗庙廊贤。闭门不解当时务，只合教儿读谏篇。
玉摧繁艳蕙消香，渐见园林绿叶光。莫诮春风少情思，为君开遍万红芳。
小技文章道未尊，入时新样更难论。鹄袍才脱须重读，六籍久为场屋昏。
在地在山无不可，去年今年同不同。银杯缟带逐车马，何似蓑笠随渔翁。
渺渺风烟接小江，牛头山色满蓬窗。门前西走钱塘路，也有闲人似老庞。
世界无人作不成，几多奸宄暗经营。寒来暑往痴迷过，消长盈虚理乱生。
前代乐天今复见，后身元亮更何疑。百年人物有谁在，千古声名无尽时。
我梳白发添新恨，君埽青蛾减旧容。应被傍人怪惆怅，少年离别老相逢。
六宫上直试罗衣，未听鞭声等驾时。且趁晓闲临御札，官家常是下朝迟。
比丘会泣别瞿昙，秦失三号吊老聃。自笑此翁非铁汉，白头来此哭同参。
老人一扫秋园卉，六片尖尖雪色流。用尽邢州砂万斛，未便琢出此搔头。
大椿不驻八千秋，空使孤儿日日愁。独有当时枝上月，至今还照屋西头。
将军意气似平原，三十年间客满门。为道报恩须国士，得来只是一壶餐。
卜宅元郎岂偶然，江山千古共流传。乾坤巨石知多少，待看中兴第二篇。
黄柳华香水上衣，褰帘亭上挹春晖。兰桡一道微风入，却逐金塘燕燕归。
洞天谁道却归难，浩思蓝山玉彩寒。常是腊前欺雪色，等闲莫遣俗人看。
纷纷褦襶久相忘，只忆僧斋昼梦长。珍重道人留客语，君家无此北窗凉。
鹿苑书来字字香，满奁雀舌饷新尝。有时独坐相思处，一鼎松风午韵长。
峥嵘金碧千秋观，谁记当年贺监家。湖水亦随人世改，秋光一半失荷花。
翁子平生最苦贫，晚将丹颈博朱轮。老儒五十无章绶，归去何妨且负薪。
道人相邀岩畔宿，鸟语泉声响林麓。分明不与世间同，六月寒风撼岩屋。
少日曾期十八公，可堪垂老尚飞蓬。而今远塞看图画，斜月西风似梦中。
不教老子略眉开，夏热未除秋热来。一夜凉风吹欲尽，半轮晓日唤将回。
楼阁隔年馀旧雪，园林连夜著新花。东皇拟作行春计，先到长生大帝家。
行台飞檄敬来王，多少饥膏委路傍。忽见狂人鞭老骥，眼眵成滴背成疮。
殿前兵马虽骁雄，纵暴略与羌浑同。闻道杀人汉水上，妇女多在官军中。
省身要似晨通发，止杀先从暮拍蚊。老负明时无补报，惟将忠敬事心君。
大圣方人犹不暇，日乾夕惕法天行。老婆老去心能切，口耳劳劳只送迎。
迎春燕子尾纤纤，拂柳穿花掠翠檐。闻道蕊官三十六，美人争为捲珠帘。
曾对君王已放还，何须当道把渔竿。使轺将宿人将避，拗折渔竿赶入山。
梦里离家已六年，不堪人事怅烽烟。闲商鸡肋浑无著，相待雄文碧汉边。
我有江南素茧衣，中宵造化解潜移。隆冬必可独不死，分向苕溪雪暗时。
眉毛盖眼赤须胡，女嫁男婚不识渠。唯是我侬偏孝顺，十年不作问安书。
解船东下出都门，倏已弥年讵可论。圣主只应怜旧物，归欤朝夕被深恩。
稻熟田间笑老农，冬冬村鼓乐时丰。新𥬠自酌花瓷碗，醉倒扶携夕照中。
先君欲筑伊川意，四十年间万事非。他日一廛从可卜，白头持此欲安归。
争得东风病骨肥，带围初减不胜衣。身轻不及衔泥燕，时向昭阳殿里飞。
一道澄江万仞峰，怀人相约采芙蓉。小亭坐纳秋声远，别浦征鸿隔岸钟。
月旦尝居第一评，立朝风采照公卿。门生故吏知多少，尽向碑阴刻姓名。
缕缕青阴拂去鞍，雨花狼籍颤春寒。年光别绪侵入鬓，莫向离亭子细看。
狐皮为帽裹头颅，造化春融病骨疏。濠上独行霜雪晓，旁人认得老髯苏。
春寒时节病头风，惆怅年华逝水同。世事总如春梦里，雨声浑在杏花中。
许君踏月夜相过，此语当时恨已多。但愿相逢休怨老，不妨白发听新歌。
分入深宫无出时，单于今日见蛾眉。干戈信仗蛾眉息，甘让他人买画师。
九老当年乐有馀，于今五老更欢娱。乔松百尺倚天外，也许蒿莱入画图。
摩诃萨埵真奇特，虎口捐身资福德。却有同时畏避人，后来亦自成弥勒。
项里苔梅妙天下，蜀苑梅龙天下无。放翁诗酒白石笛，二老风流不可摹。
偶尔相逢泗水滨，一舟谁主复谁宾。论心久已同清白，不作平时祓禊人。
围棋屡北当复战，乘兴能来不待邀。杜牧诗如道今日，最宜檐雨竹萧萧。
青溪翠壁泻琮琤，洞府犹传鬼谷名。幸有六经堪送老，不思唇舌慕从横。
两边红绿路深深，叠怪堆奇出翠岑。莫道非真窥得破，能侵天巧似无心。
拟种芜菁已是迟，晚菘早韭恰当时。老夫要作斋盂备，乞得青秧趁雨移。
赵州东院庭前柏，二百年来屈铁柯。莫怪两株缠欲死，后来禅客葛藤多。
丰穰已喜新年瑞，冻馁还思卒岁难。安得长缣并广庾，为渠千里作衾箪。
进食当年不望酬，名祠香火焕千秋。王孙传得真心法，应与留侯作伴游。
两峡山高月半轮，五更人起马嘶频。无端又上长安道，输与僧窗饱睡人。
爱民一念彻渊泉，内府时时出禁钱。只此自添无量寿，何须彩索颂长年。
列嶂倚天环佛界，乱流穿石度僧房。林泉尽日无穷趣，车马长年有底忙。
荣归诏许老山坰，火枣交梨养性灵。秘府图书翻阅尽，却从方士借丹经。
大雅离骚不入时，反骚变雅又奚为。天台好处休提掇，只咏寒山拾得诗。
断桥芳草生含路，隔水杨花飞度城。客里不知春早晚，年年杯酒过清明。
渌净堂前湖水渌，归时正复有荷花。花前亦见馀杭姥，为道仙人忆酒家。
南中冷暖直难齐，一日之间具四时。脱了又添添又脱，寒衣暑服镇相随。
偶随流水到僧家，身世浑如焦谷芽。午梦不知缘底破，篆烟烧遍一盘花。
淮水春深绿似苔，故人天上恰归来。扁舟系在门前树，犹记行时手自栽。
老乾疏枝浸寒碧，浅香孤韵湛清晨。招魂不用开屏障，惟有诗情当写真。
思归长唤不如归，地老天荒知唤谁。却喜居庸关上唤，唤将胡骑去如飞。
先生场屋文之虎，气慑狐狸自不知。老去莫嫌官尚冷，灞桥风月要新诗。
前年赴急合梁山，一岁征行一岁还。待到故乡能几月，明朝又出雁门关。
虚斋长铗短灯檠，明月当窗夜气清。却掩尘编时闭目，胡床独坐听秋声。
春娘爱上酒家楼，不怕归迟总不忧。推道那家娘子卧，且留教住待梳头。
落红飞絮半沾泥，别意年年客里题。欲唱渭城江雨暮，阳关只在秣陵西。
若使仙群少异才，云谣玉牒久尘埃。顽仙百辈名山卧，天地玄文何代开。
经年不见大田秋，卖尽犁锄食养牛。傥有后来耕种日，一时相顾更多愁。
闻道清湖别有春，花边玉笋想长身。怪来几日诗筒少，尽写瑰奇赋洛神。
笑拂青萝问隐君，千岩秋色此平分。当时宴坐无人识，唯有松风共白云。
老黠山灵具六通，解将苍狗护奇峰。虚斋自有青囊眼，却笑景纯书未工。
岩头风急树攲斜，溪畔渔樵十数家。老尽往来名利客，年年秋水映芦花。
能文亦有张公子，往岁俄加道士衣。载酒白云山下路，拟将毫翰与同挥。
四十年来又一年，举头平望尽霜天。策杖自来还自往，不须人伴过前川。
吴阊白面冶游儿，争唱梁郎雪艳词。七尺昂藏心未保，异时翻欲傍要离。
破裤年来未改为，园中啼鸟汝何知。从教解使君侯悟，尔死何由得盖帷。
铃斋昼寝梦初醒，忽见双罂眼欲惊。谁送瓮头新玉友，人言天上老宗英。
天上花冠色正萎，那伽大定已多时。灵山何事不归去，坐久成劳知未知。
拓拔枝柯幸少疏，洛阳宫殿已为墟。休论荣晦师田续，忍读金墉稽颡书。
月满江楼午夜钟，多情多病一衰翁。行云不道无行雨，只恐相逢是梦中。
黍稷才收便摘花，一年最苦是农家。霜来九月秋原尽，又见风吹麦陇斜。
赤手争看拯陆沈，铎声遥振海云深。空山老我应无用，谩听南风换楚音。
才名曾道相君知，少忍黄粱数日炊。堪笑南湖愈疏拙，相逢无话说多时。
当年骂贼真忠激，今日藏身似隐沦。抱负如君岂无用，会看膏泽润斯民。
欢喜坡边望禁城，鸾翔凤翥卿云清。举杯一吸滦阳酒，消尽南来百感情。
孟光憔悴病来容，昨夜苍茫梦里逢。还似往年临别日，匆匆劳苦为纫缝。
清溪一道穿桃李，汀畔数鸥闲不起。日暮汀洲一望时，城外青山如屋里。
无计河西寻杜家，海棠空咏去年花。烦君为谢郭少尹，欲买缠头迎犊车。
寻常无事信天缘，饶得憨痴满眼前。名利世间多用意，愚迷不肯学先贤。
四面峰峦翠入云，一溪流水漱山根。老僧只恐山移去，日午先教掩寺门。
人心天理本昭昭，利欲无端日夜销。说向迷途浑不省，世间鹏𫛩各逍遥。
黄公亭上雪飞时，去岁相同此赋诗。邂逅出山还雪作，端如来赴去年期。
步侍车舆幽厄中，犹将古训启君衷。他时改葬怀瞻望，可见当年授受功。
既晴安得雨霏霏，百道流泉落翠微。侧帽试看绳引处，破烟千点湿人衣。
世棋年矢两相催，绝岭春深与雁回。无限胸中未酬事，蓬窗灯枕酒醒来。
归车得为老亲牵，不畏路难如上天。千里青山过齐鲁，下邳河上恰乘船。
修炼工夫合自然，河车潜引玉池泉。老君道德人难识，复见云孙达二篇。
客欲游山数日回，囊琴络酒紧追陪。道傍偶尔逢樵父，试问黄花开未开。
谁将玉笛按凉州，吹彻春风不下楼。若道声声都是恨，不知消得几多愁。
素质渐沦浮蟹眼，绿尘初瀹映娥眉。一杯漱入枯肠里，尚忆思成禅诏时。
无住庵中老居士，逢春入定不衔杯。文殊罔明俱拱手，今日花枝唤得回。
奸雄盗窃幸倾危，只道冥冥便可欺。想得民心思汉日，正当杨子剧秦时。
谁家年少醉春杯，两朵桃花脸上开。侧着毡鞋双足热，钟楼西畔打毬回。
千丈巍峨势欲颠，午风闾井散晴烟。何年醉卓山灵笔，写尽三秋雁影天。
年时床下拜庞公，鸡黍留连日正中。客子倦游归计速，伤心先友转头空。
乡人新自故乡来，千里鱼书手自开。闻道家山风景好，玉笙吹月共徘徊。
昔时曾共探玄玄，一落红尘十二年。君隐好听西涧雨，我归亦歃北山泉。
东君岂是结新知，谁共群芳较疾迟。不但开花高一世，更看嘉实满青枝。
绿叶阴浓花正稀，声声杜宇劝君归。相如千里悠悠去，不道文君泪湿衣。
从来红袖少因缘，堕落寒崖枯木禅。银烛堂前看不见，牡丹花下几回眠。
腊前未见梅如雪，春到还惊雪似梅。可是天公有情思，便令花树一时开。
万里青霄发轫时，骅骝绝足看奔驰。太平宰相何人识，惟有巫咸得预知。
六馆风流不可寻，形骸土木泪痕深。有时咄咄空书字，俗子宁知我辈心。
又解征帆落照中，暮程还过秣陵东。二年辛苦烟波里，赢得风姿似钓翁。
凤城花气浥旌旗，又见春风上马时。不是灞桥难话别，垂杨空折去年枝。
维舟暮泊楚江皋，入夜天风转怒号。多少波涛曾历遍，不须重惮客程劳。
接武鸳鸾缀近班，愧无谋略济时艰。打包结伴寻芳去，相对僧窗一味闲。
闻道神仙郭恕先，曾将清夏写湖山。而今宝墨归天上，时许刘郎见一斑。
此别何年此会重，翁无占我我占翁。我官翁卜无相远，闻早归欤计则同。
玉府锵锵玉笋林，谁将移种翠岩阴。斓斑犹带当时箨，照水笼烟几百寻。
九还不用化黄金，何必蒲团戏五禽。养生主在机心少，自信西园是灌阴。
紫薇杰作传千载，物色分留待下车。老病难陪曳裾客，因来时寄一行书。
铜马朱眉满四方，总缘居摄乱天常。因君多少布衣士，不是公卿即帝王。
太学诸生旧有名，青衫彩笔老纵横。白门秋榜看题字，荆璧今翻上殿行。
花阴眠食不惊人，爱汝山林性已驯。慎莫跳梁当道立，都亭亭畔正埋轮。
触目伤神倍怆然，此花曾向北堂妍。于今零落无寻处，那得忘忧似昔年。
北阙东风昨夜回，今朝瑞气集蓬莱。日光未透香烟起，御道声声驼鼓来。
傍岩依树结檐楹，五月榴花照眼明。地僻寻常来客少，偶逢樵者问山名。
使君堂上无俗客，白白青青两胜流。添得吟诗老居士，千年一笑泽南州。
满眼珠玉不足珍，甘雨一洒万家春。昨日苍头木洲至，又道木洲饥杀人。
姑苏七邑总骚然，唯有吴江耐熟眠。不向西畴较收获，神明茂宰是丰年。
盛时多士蔚招徕，银钥声寒棘屋开。丹杏琼林春宴早，红旗先报捷书来。
大学道惟一能静，国势尊安如九鼎。致君事业比皋夔，不羡萧曹并魏丙。
插柳栽花便满林，午天蜂蝶晓天禽。老来病损浑无力，报答春光只有心。
长恨诗人挽不来，东风无赖又帆开。城南城北佳山水，多少甘棠手自栽。
一饮清泠体便轻，绝知真液是长生。归来世事都忘尽，惟记白云堆里行。
村村抱耒怨天晴，无奈钟山气转清。可为乖龙眠欲醒，千江鳞甲片时生。
十日不来凉又到，预愁衣薄不禁秋。风吹禾黍人行处，疑尔相随老比丘。
短檠他夜照书床，一𧣴蓖麻也借光。老去图书收拾尽，只凭香几对羲皇。
航海梯山事可疑，眼前今日看瑰奇。布韦且莫怀孤愤，秋菊春兰自一时。
日照蟠桃万点丹，花前仙佩响珊珊。他年采实供金母，会见飞琼捧玉盘。
十年此地几经过，数点渔灯起棹歌。今夜满天喧鼓角，隔江帆影战船多。
浦口柴扉几日开，江门烟艇暮秋回。交情亦似长江水，南北年年送往来。
百万秦兵压境时，区区矫饰亦何为。不缘鹤唳风声便，未必能安晋鼎危。
一丝急急一丝迟，触物苍茫若有思。流水高山新作操，十年留待伯牙知。
榆柳风微不动尘，平沙如粉衬车轮。今年汴上三冬暖，已带长安二月春。
蕙帐烟凝昼掩关，落花时节雨阑珊。客来惊起还乡梦，绕屋春风绿树寒。
沧江梅子雨丝丝，谷口书来念远期。爱道不官耕隐去，但悲风木起哀思。
莫道枪竿危复危，有人家住白云西。儿童采棘颠崖去，杜宇伤春尽日啼。
柳絮飞时话别离，梅花开后待郎归。梅花开后无消息，更待明年柳絮飞。
春光一去不重来，日日登山望九垓。岸虎水龙俱寂寞，高皇弓剑几时回。
海棠弄春垂紫丝，一枝立鸟压花低。去年二月如曾见，却是谁家湖石西。
短剑悲歌浙水湾，疾风吹梦到西山。应知薇蕨同滋味，莫道匡时更辙环。
大家朱书亭午时，小家艾人张天师。惟有书生最穷饿，盘中日出菜离离。
狼籍寻芳悔独迟，残莺空复立残枝。问谁曾拂当年面，的的春光十五时。
李老谷中闻杜鹃，江南游子不归田。利名引得滔滔去，竟渡滦河朝日边。
摩挲岁久马肝死，洗涤尘开鸲眼鲜。铜雀何人收废瓦，铭文犹记建安年。
浙江潮落海门高，王气千年照彩毫。有客已成枚叔赋，无人更羡广陵涛。
老人痴钝已逃寒，子复辞行理亦难。要到卢龙看古塞，投文易水吊燕丹。
太师还政异寻常，前殿铺张册礼忙。入对谁知年八十，身轻拜舞谢吾皇。
去年一涝失冬收，逋债于今尚未酬。偶为灼龟逢吉兆，再供租约赁耕牛。
青泥切石剑无迹，丹水含英鼎飞出。仙风绝尘鸡犬喧，杉松老大如人立。
横风吹雨入楼斜，壮观应须好句夸。雨过潮平江海碧，电光时掣紫金蛇。
流莺声老绿杨中，栏槛萧疏堕晚红。二十四番花信重，园林又觉转熏风。
读尽诗书五六担，老来方得一青衫。佳人问我年多少，五十年前二十三。
捲起何如放下时，微风轻撼碧云垂。夜深动地蚊雷吼，病枕安然总不知。
天边崧少远微茫，犹想霓旌驻水旁。逸态瑰姿何处在，尚应遗恨寄君王。
远客那能返故庐，苍梧埋骨痛何如。他时亲戚空相忆，席上同悲一纸书。
从渠满腹贮千年，遮莫挥毫动百篇。入到圣门无一事，东西日月自行天。
备数郎官未合迁，校文太史亦虚传。迩来一事真堪喜，皇子龙潜已六年。
照水栖山自一奇，绛冠雪羽岂人牺。明明在上今□望，是汝箪瓢捽茹时。
挝鼓发行棹相闻，我在人间是离群。天台四万八千丈，遥弄云泉须忆君。
只消数点著枯枝，不用东君一叶垂。任是雪深烟更密，清香依旧世人知。
分送泉州太守茶，团团紫饼社前芽。从今不复忧烦渴，时取甘泉煮雪华。
可怜扰扰鉴中人，五十枯蓍了此身。若欲致身须数外，何时日月得停轮。
一枝插向钗头见，千树开时雪里看。惭愧道人三昧手，尽将春色寄豪端。
看尽吴山看蜀山，归来不减旧朱颜。宣和遗老凋零尽，况说祥符景德间。
滔滔斯世我谁归，置散投閒分亦宜。乾鹊颇惊仁鸟害，坚冰已向履霜知。
寒松门底如张盖，招引嘉宾眼倍青。方丈老人迎送少，未应因汝下幽庭。
江上初收战马尘，莺声柳色待行春。双旌谁道来何暮，万井如今有几人。
出关风雪酒盈卮，欲学梁鸿赋五噫。江上销魂今夜别，西堂不似和歌时。
功德河沙七宝池，可如甘露降三危。钟山一滴曹溪水，好及萧郎索蜜时。
捉得蓬蒿箭一枝，等闲射透五须弥。千重百匝机先路，破的初无抵滞时。
不似区区子午间，长教虞吏断登攀。伯梁度世无寻处，卷取松风独自还。
尊府先朝老缙绅，贤郎新榜又登名。君今广宪红莲幕，月照冰壶分外清。
人生在世急如风，昨夜今朝事不同。不信但看桃李树，花开能得几时红。
埋头尘土欲忘年，重过初禅第一天。唯有儿童见河性，不将老面共苍然。
越王城中泛棹过，紫菱白藕兴偏多。别后风尘不相见，五年江海失阴何。
将军先世本材雄，常在先皇宿卫中。要识儿孙能继武，门前乔木是遗风。
问我何年谪夜郎，尚馀疏发未成霜。梦朝玉帝窥香案，偷得神仙不死方。
开时都不值繁华，结实调羹尚有夸。若语当年上春事，总输凡木后开花。
细雨将春上晓枝，东风吹绿到涟漪。长沟绕槛多佳处，小径穿花无尽时。
愿挽天河洗北夷，老臣底用紫荷为。丹心一寸凌霜雪，祗有隆兴圣主知。
青山碧水白鸥飞，野岸临流有钓矶。便欲诛茅老沧海，于今江浙可忘归。
少年犹在老书生，酒后思家夜起程。自佩弓刀防不测，独随骡驮雨中行。
花开花落无时节，春去春来有底凭。燕子不藏雷不蛰，烛烟昏雾暗腾腾。
班氏休吟团扇句，退之枉赋短檠歌。行藏用舍皆前定，凡物逢时莫要过。
老圃风霜许见亲，缘谁尽改旧精神。渊明不为陈玄在，怨杀元规扇外尘。
溪瘴蛮烟隔市朝，十年山径长蒿茅。好风吹送知时雨，生意洋洋大国郊。
春风旅馆长庭芜，俯首低眉一老夫。已对铁冠穷事本，不知廷尉念冤无。
拂剑当年气吐虹，喑呜坐觉朔庭空。早知壮志成痴绝，悔不藏名万衲中。
此峰与雁作标题，记不分明有忘时。雁自会书真草字，标题安用此峰为。
兀然一石江心浮，撞破江潮两道流。若把名祠品题遍，海珠端合在前头。
老觉形容渐不真，镜中身似梦中身。凭君写取千茎雪，犹是先朝未死人。
夏日营营绕案飞，转多秋后亦何为。从教引类集瓜上，落蒂秋瓜能几时。
晚风收雨故森森，雀啅鸦骄未解阴。车马不喧缘底事，道人宴坐即山林。
窗间日日叫提壶，有酒分明不用沽。自是老来游兴懒，日长添得睡工夫。
吴中真陨少微星，洞中犹摹石上经。耆旧凋残猿鹤怨，支硎山色为谁青。
王屋千霜老紫藤，扶公休沐对亲朋。异时驷马安车去，拄到天坛愿力能。
几年游泳与方舟，一旦同心友作雠。苦是人心多阻隔，满前珠玉不知收。
千峰斜日一枰残，月上霓裳驾鹤还。尔自姓王人不识，他年应比烂柯山。
桂香吹老月中秋，人在西风雁过楼。半夜枕寒清梦断，银河影挂玉帘钩。
闻道元宵始肯来，见梅说与且停杯。行将有客同清赏，雅致高标一似梅。
吹来一叶报秋知，玉露金风正及时。戴了凉巾披野服，桂花香里看唐诗。
去时雪学杨花舞，归日花如雪样飞。何事杨花并雪絮，送人西迈送人归。
帝家好赐矞云龙，祇到调元六七公。赖有家山供小草，犹堪诗老荐春风。
万里山川咫尺中，江河迢递总朝东。当时汉帝曾披此，邓禹因之立大功。
物物呈祥岂偶然，新芽新味更新年。灵苗却解为人寿，请为君谟续此篇。
大冶迢迢接武昌，西征逾月到东方。白莲智印蟠桃朔，仙佛同归一道场。
碧树凋零满眼秋，黄鹂飞去使人愁。翰林仙老斋房客，犹恨人间岁月流。
春日潜行楚水隅，浩歌弹铗访三闾。客怀落落知多少，欲拟先生问卜居。
沙苑牵来一疋骝，双瞳夹镜气横秋。长鸣思踏关山道，露寝羲台不足游。
三十年前晚翠诗，京华无限故园思。而今瞻翠开新册，多病何能续旧词。
高柳疏疏集晚鸦，柴门浑似野人家。月明露重空阶静，时见芙蓉落一花。
三年不见鼎湖龙，弓剑尘埃玉座空。白发孤臣心断绝，满山明月柏城风。
归时曾憩半云亭，屈指于今越几星。重到肃容看老树，人传此树阅人灵。
桐江无意恋羊裘，别向江湖买钓舟。捕得鲜鳞堪换酒，不知人世利名愁。
一声两声松子落，三片五片枫叶飞。夕阳在山新月上，道人相伴一僧归。
江南风雨馀几信，有底淮南春事迟。凭君料理玉妃面，快作酒红生晕时。
神水华池世所稀，流传不许俗人知。还将世上凡铅汞，相似令教人不疑。
老僧八十无童子，礼佛看经总不能。双手丫叉出迎客，自称六十六年僧。
明艳今时第一流，新承恩宠石家楼。舞腰径寸朝朝减，啼泪双行夜夜愁。
七曲灵祠近水滨，聚鱼石上跃金鳞。林凹路入桃源近，时有渔郎来问津。
御柳青青阴绿池，迎春擢秀不违时。皇恩天地同生育，雨露无私尔最知。
万壑云霾凝不消，横空突起老龙腰。虚皇未放拿云去，留与金仙作石桥。
白石山前云气深，有时飞起有时沈。太行顶上南回首，千里慈闱隔岁心。
造化功夫异异端，自缘开晚少人看。若教总似陶潜眼，肯向芳春赏牡丹。
戈船下濑尽邀勋，年少登坛独出群。不是终军功易建，却因杨仆捷先闻。
传来五叶到渠侬，略露些儿便不同。自是普通年远事，莫将一样看春风。
老碧蒙茸嫩叶齐，一钩斜月照幽栖。清宵寒梦虽无据，不到飞狐谷口西。
过此未几还问归，归时又眺黄山矶。不如矶上钓鱼父，雪霁扶藜行夕晖。
禁门秋草雨中生，睡醒芙蓉小帐清。几日内庭宣唤少，紫薇花底学吹笙。
戽水乾忙衣袂凉，旋炊湿稻当家常。连年成熟今年水，谁信微阴能夺阳。
文章于道未为尊，争似无为实相门。要做仲尼真弟子，须参达磨的儿孙。
不成何病瘦腾腾，月费巾箱药几楞。会是一时无上手，古方新病不相能。
锦作薰笼越样新，迎春犹及送还春。花时色与香如此，花后娟娟更可人。
官军不出粤山深，招抚年年空费心。天子拊髀思葛亮，南中孟获定成擒。
一年一度代株柯，万木丛中苦最多。为国为民甘寂寞，却教桃李听笙歌。
杏花千树洛阳春，白傅年年爱赵村。月蕊晴葩风露格，老夫移得在东园。
富国强兵善用秦，故将子赘抑家贫。山东十五年无事，尽是偷安醉梦人。
少日尝嗤稼圃非，近来闲听老农知。世间机械从来耻，不惮晨昏抱瓮疲。
令尹胸襟隘五湖，狂言时肯听迂儒。未知他日翘材馆，可著当年郑介夫。
嘉会楼西楚客台，小庐冈路似天台。可堪四十年前约，犹向江门梦里来。
自由体正见嶙峋，端为滔滔现此身。珍重好加炉火炼，世间原有补天人。
葫芦酒暖急须倾，踏遍青山不问名。君自误听才子传，当时别有一王生。
爱酒渊明爱也无，无人为我著钱沽。起呼老瓦尝官酝，一炷寒灯夜自娱。
道士家边夫子宅，灵龟山里锦云阿。烧丹果会成仙去，应笑儒冠误已多。
七十四年归老日，一百五夜禁烟天。却笑山厨无热火，频将冷酒醉花前。
淡霭徐分远近山，孤舟相对白鸥闲。他年倘访弇州叟，只在渔歌欸乃间。
海门铁柱镇龙宫，障尽洪涛是此中。去国孤臣心似石，风波不改旧时容。
宅在道傍如宝坊，一奁明玉飏新妆。当年共赏人何在，万里相思梦寐香。
瀫水曹溪一滴通，烂柯元是妙高峰。子湖有犬无人会，我欲凭诗寄老踪。
不喜功名喜读书，翠深庭草懒芟除。清风散落人间去，百世犹能立懦夫。
雪后楼台欲暮时，游人只道上灯迟。月轮贴在梅花背，错认梅枝作桂枝。
垂老秋歌出塞庭，遏云相付旧秦青。少年翻掷新声尽，却向人前侧耳听。
楼下芳园最占春，年年结侣采花频。繁霜一夜相撩治，不似佳人似老人。
不堪俛仰旧歌梁，缥缈犹馀翠幕香。燕子楼空思盼盼，更无人起合欢床。
云白天青怀玉山，应真留影与僧闲。安得务农息战斗，老身长子从鬓斑。
坼峡分流各吐奇，争先翻道出山迟。即令到海成何事，竟日行吟无倦时。
玉宇深严洞户扃，小山松柏四时青。绕阑下瞰溪流碧，恰似仙都一画屏。
旧年把酒对花频，酒气花香日傍人。今岁酒疏花未见，惟将感泪湿青春。
白云闲伴山僧住，阅尽浮生客行路。老龙行雨泽人间，云自无心不飞去。
宿草初生木未阴，自栽松柏待成林。后来剪伐应无忍，记取当时怵惕心。
我本无心似白云，应缘未见宰官身。何时铁笛千山首，吹起梅花一点春。
两竿烟筱翠涓涓，数里清阴带渭川。自抱岁寒君子节，凤凰不到已多年。
投老归来贺监船，何时结屋镜湖边。羡公高坐毗卢阁，万水同波一月圆。
舐犊区区笑老牛，阿瞒焉恤一杨彪。英雄误理大床话，卖药惟应学伯休。
一沟来自白云泉，灌得荒畦已几年。隔水园蔬半堪剪，更驱健犊垦城堧。
十亩青山万顷田，春来时放米家船。凤毛更在云霄上，何用蓬壶别问仙。
青青桃李少年时，正好欢娱又别离。直到红颜都去了，却来相对喜成悲。
青帝工夫在牡丹，花开时节奈春残。坡头况有狂风雨，莫惜金刀剪取看。
落日江都半是霞，野人犹说帝王家。长堤一道青如染，还有垂杨集暮鸦。
何处翩然散发翁，朝从南海莫湘东。十年江汉归来晚，更上衡山吊祝融。
青袍绿发映斑衣，幕府风流彼一时。云驭归欤可无憾，承家犹有宁馨儿。
人间第一东南郡，天上飞来碧峭峰。更乞老僧双不借，为君穿尽玉玲珑。
闻说高人意已消，非坡谁解识参寥。何年共赋浮花雪，一棹清溪两岸苕。
缙云司里旧同游，老我归来巳白头。射得五茸双锦翼，携来花下醉风流。
溪槎泛泛月中眠，横占波间一半天。何许少年三五辈，夜深邻舫叫摊钱。
河水东流风北来，孤城画角秋生哀。白头边将不知老，弯弓时上单于台。
力埽墙根通野径，少留林下访初春。魂翻眼眩看梅杏，几处攀条辄误人。
二南风化盛行时，里咏涂歌总是诗。采到春秋无可采，获麟以后更堪悲。
画图忽见白云峰，茶屋香台树几重。身若在师行道处，晚来唯讶不闻钟。
欲就沧浪濯烦热，解缆莫愁潮信歇。阴云映日一帆风，信道长江无六月。
先生平昔命何非，万卷诗书一布衣。回首长安成底事，吴山苍翠几时归。
不求老马在长途，谁道长安一马无。伯乐未来忧蓟北，凭君传语到平湖。
一篙新绿浦东西，雪絮漫江雁不飞。宿雨才晴风又转，片帆那得及时归。
秋风凉夜话临歧，却到凌江分手时。对面寒山吹朔雪，非君谁和远游诗。
梨花淡白柳深青，柳絮飞时花满城。惆怅东栏二株雪，人生看得几清明。
舞袖翩翩别样裁，十年箧里不曾开。可怜自闭长门后，未对春风舞一回。
龙行虎步已先知，烛影翻招万古疑。莫道史家无考据，故宫犹子两恩亏。
雨云低水夜微明，隐隐临平山上青。荷花菱叶不自已，摇动湿风时乱萤。
玉堂天上近台垣，未报涓埃愧圣恩。待许衣冠挂神武，湘南归老水云村。
岭背泉甘陵谷迁，危亭圜顾尚依然。春兰秋菊无终古，地上居人世世贤。
尺幅三年到远天，泉声和泪落风前。何当剪烛松堂上，读尽离忧几百篇。
青天明主不堪欺，磐石元勋岂可移。莫怪老姬穷旅邸，能谈京邑旧因依。
梦寐周公制作心，遗编厚贶辱遥临。焚香拜罢时开卷，感激于君定几深。
先生结屋绿岩边，读易悬知屡绝编。不用采芝惊世俗，恐人谤道是神仙。
老来多病脚蹒跚，不觉追行一里宽。归去闭门还静坐，世途步步是邯郸。
独立岩崖不厌观，飞淙千丈下云端。年来耳目无他用，尽放清虚一壑闲。
荣拜花封感圣主，寿杯阻莫捧亲前。岭梅尚有逢春日，办取斑衣听老天。
重阳不醉篱边菊，故老匡庐访远公。信笔更题诗满叶，总随流水出云中。
风物凋零欲尽年，此花黑瘦固应然。暗香疏影浑无赖，为我中分亦可怜。
知时润物最关心，不作珠帘暮捲吟。龙过惊回攲枕梦，檐声点点是商霖。
石门定与玉京连，曾著方壶不老仙。犹有当年丹灶在，空岩寂寂锁寒烟。
辋川竹里旧题诗，画里如今似见之。满耳秋声人不到，弹琴长啸月来时。
青山环绕如盘谷，中有清幽佛子家。人昔共来今不见，数行老泪湿烟霞。
五十年逾又六春，浮名不是为家贫。夜来蕉鹿方回梦，简点归期作散人。
脍忆鲈鱼秋正肥，当年惟见季鹰归。沧波此处堪垂钓，当代无人肯拂衣。
退之皆负□□志，作邑当年来此中。谩道阳山是穷处，先生于道未尝穷。
五岳分崩四海倾，便宜一别尽今生。艰难契阔重相见，四十馀年老弟兄。
豫章城头百尺楼，三年明镜炤人愁。五老峰前秋色里，寸心折尽大刀头。
山桧移来数尺青，盘回今作老龙形。红尘遮断青山色，留尔当轩作画屏。
一着非时一局非，山房愁到晓钟时。楠榴枕上平生事，听雨听风听子规。
南坡玉雪万花团，旧约东风载酒看。冷落铜瓶一枝亚，今年天女亦酸寒。
恩从清暑殿中传，凤翥龙盘墨色鲜。何物老臣容拜赐，御风挟月下中天。
一年不访李红娘，今日过门意已忘。嘶入画桥东畔路，紫骝犹记旧垂杨。
天上斜河星灭明，人间宫漏隔重城。老兵几度搀前立，一簇寒灯听点名。
鳌头帘捲溪山秀，麈尾风生议论清。解榻何时同一笑，密云旋煮破馀酲。
腰间争佩印累累，真印从来少得知。不向圣传中有省，黄金斗大亦何为。
未央楼殿倚天开，东北偏高是月台。驰道都人浑惯识，星毬争指大家来。
御帑朝分压袋钱，白金新铸倍光鲜。五铢永作人间宝，四字今题嘉靖年。
道人曾宿灵隐寺，能画寺前山意秋。古木立猿啼夜月，下有清泉如玉流。
斗鸡台下秋风里，白白黄黄无数花。日暮城南城北道，半随榛棘上樵车。
紫坛回仗溢天津，特策金吾弛夜巡。为有蕃禧助阳令，六街花柳一时新。
越山吴水似图屏，妙笔无缘画得成。闲上东南亭上望，直疑身世似蓬瀛。
京房刘向各称忠，诏狱当时迹自穷。毕竟论心异恭显，不妨迷国略相同。
柳绿花红千万枝，煖香随马雾丝丝。东风莫厌频来赏，转眼黄鹂欲暮时。
侧生海畔远难将，风日尤能变色浆。借问驿驰丞相府，何如辇致道山堂。
云影暮时莺语低，花枝深处蝶魂迷。青楼不远要佳客，锦缆牵船更向西。
乡无竹圃为三径，贫寄邻家已二年。惟有素风身未坠，世间开口不言钱。
忘身为利得忘形，弃弹庄生只自惊。嗟汝虚憍气方盛，何时全得似无情。
老干查牙裹绿苔，雪中能有几花开。杜陵不耐香愁乱，更看幽人轻折来。
小男供饵妇搓丝，溢榼香醪倒接䍠。日出两竿鱼正食，一家欢笑在南池。
鹤绕青山何洁白，青山近鹤转分明。不知鹤外山多少，乱数芙蓉不记名。
昔日同游漳水边，如今重说恨绵绵。天涯相见还离别，客路秋风又几年。
小径无媒生土花，一桥一水一人家。隔篱话道今年好，婆子引孙来看麻。
新丰之酒美如饴，父老太王并醉时。若匪豫亲宁有此，分羹聊得掩前亏。
柳老荷枯菊蕊乾，写生红粉尚孤妍。马嵬坡下芙蓉面，犹觊君王轴上看。
曾到星源种德坊，紫苔春雨上君堂。活人当日功多少，门外长闻橘井香。
万象森罗具一尘，小庵花木四时春。客来相对默无语，亲见毗耶彼上人。
蔡邕去后右军死，谁是风流入品题。只少蛟龙大师字，至今风骨在浯溪。
黄生洪仲吾知己，分手维扬已十年。黄在黄山洪白岳，洪今已没有谁怜。
四山摇玉夜光浮，一舸玻璃凝不流。若使过门相见了，千年风致一时休。
瞿塘怒水激天风，回首童颜变老翁。落日长年鸣橹过，白鸥飞出浪花中。
南北东西四望开，熙熙人似上春台。时平不用筹边策，闲看双江抱郭来。
案牍稀疏意自开，夜阑幽梦晓方回。青苔红叶骚人事，时见诗筒去又来。
野梅香软雨新晴，来此闲听笑语声。不管少年人老去，春风岁岁阖闾城。
三条九陌花时节，万户千车看牡丹。争遣江州白司马，五年风景忆长安。
萧萧竹径暝烟浮，散帙鸣琴事事幽。若比潇湘渔父隐，门前只少木兰舟。
半璧清波势自然，鸾声旗色想当年。野芹不识兴亡恨，犹自牵风漾碧涟。
大药何年窃得灵，广寒去伴月长生。至今弱羽沾馀沥，犹作当时杵臼声。
泰道将亨尚未回，侧身天地一孤荄。故园松菊今相待，屈指春和归去来。
玉楼春色遍阑干，魏紫移来照砌寒。闲杀戟门花底月，东风时节好谁看。
好鸟霜颠啄乱红，花枝莫笑白头翁。惜花无限诸年少，零落朱颜细雨中。
莫道秋江离别难，舟船明日是长安。吴姬缓舞留君醉，随意青枫白露寒。
日夜归心折大刀，羔裘貂鼠岂无袍。利名毕竟拟何用，身世由来空自劳。
红墙半旧粉墙新，泥塑金涂各有神。僧道不须闲计较，等为和靖守坟人。
百城烟水少司南，四十无闻又过三。却忆莲花池上客，松声月色好同参。
招呼佳侣暂忘形，夜久金茎露欲零。风捲晴云时点缀，未妨华月上青冥。
溪头风月四时新，机尽还欣乌鸟亲。沮溺相逢如借问，报言老子自知津。
溪流触石转轻雷，境静身闲万虑灰。西崦远寺青烟外，时听钟声度壑来。
溪上苍烟一道开，谁家日夕采菱回。片帆不举波间过，无限好山波底来。
才知端如杜下平，异时何止任专城。三年俛首栖榛棘，行作冲霄鸾凤声。
苦心膏沐不论赀，富贵人生各有时。直使中流畏仙去，君王何啻似婴儿。
咋舌何堪妾一鸣，三年如梦寄江城。春江细雨添清思，渐近归期更有情。
冈阜连延半隐陴，清湘如带曲通池。犹闻屈贾悲伤赋，不见朱张磋切时。
云山叠叠水淙淙，耳目都疲应接穷。急伴馀生此间老，尚怜身在隙驹中。
宝髻无光玉貌昏，悲歌空感旧承恩。君王喜问先朝事，时许车儿到殿门。
三百六旬初一日，四时嘉序太平年。霓衣绛节修真箓，步武祥云奉九天。
萧瑟秋风送雁回，梦魂终夜绕箫台。年家知我乡心切，斫鲙羹莼荐酒杯。
楼头满眼是湖山，瑟瑟清风燕坐间。三伏长涂走尘土，他年记取此时闲。
玉匣珠襦掩夜泉，世人那见鹤归年。秋来十里金山道，华表参差夕照前。
土牛分尽彩泥香，动地欢声入寿觞。倍觉今年春意好，上元灯火斗风光。
钗上花开海燕飞，红缯剪萼蜡粘枝。风前飘荡参差羽，还似瑶箱呈瑞时。
雪落天山苜蓿香，胡姬解辫亦红妆。少年夜抱芙蓉宿，不为烟花忆故乡。
钱塘江上又秋风，老友沦亡梦不通。胜槩肯教同羽化，山河写在月轮中。
百年如梦竟何成，白发重来此地行。还似萧郎许玄度，再看庭石悟前生。
轻花洒洒凤凰枝，锦绣联篇百韵诗。羔酒千金歌吹乐，山城正属太平时。
镜里山林绿到天，春风只在禹祠前。一声何处提壶鸟，猛省红尘二十年。
赀郎何必汉长卿，汝亦凌云擅大名。莫以清时无狗监，几人曾听上林莺。
水亭山馆绿阴肥，渐觉心情与世违。午睡觉来香未烬，一群新燕学交飞。
袅雨拖风不自持，全身无力向人垂。玉纤折得遥相赠，便似观音手里时。
参军身外秖图书，独与吴江分不疏。归去他年当辟谷，懒随波浪觅鲈鱼。
一道残阳铺水中，半江瑟瑟半江红。可怜九月初三夜，露似真珠月似弓。
瘦影幽香蝶未知，几番愁绝五更时。春寒昨夜新瓶冻，寄语东风为一吹。
目难自见古空言，画里丰神子自传。画若比人人更寿，人虽百岁画千年。
献玉频年命未通，穷秋成病悟真空。笑看朝市趋名者，不病那知在病中。
尽室东随贾客船，天教归老旧园田。三河千里无青草，岁在虚危定有年。
浮世荣枯总不知，且忧花阵被风欺。侬家自有麒麟阁，第一功名只赏诗。
去年此日识君面，此日今年却忆君。处处桃花皆似梦，分明持赠一枝春。
□后声名人始贵，真卿笔札次山文。二贤若使生同世，□□□悲不放君。
百年天地几同心，偶识焦桐共此音。归去独看明月上，括囊聊尔付长吟。
寂寂松坛结暝烟，泠泠石上听流泉。十年京国红尘梦，留得山窗一榻眠。
道途冬暖衣裘省，村落年丰鼓吹喧。下麦种荞无旷土，压桑接果有新园。
聚散云萍亦偶然，十年曾此系秋船。当时别意芙蓉老，不道相逢又十年。
古戍相从已许年，中间转徙废书传。似闻南栅溪边柳，准拟君来系酒船。
一杯浊酒即醺然，自笑闲愁七十年。今日出门天地别，此身如在结绳前。
燕子来时花又残，一宵明月两情看。春风吹遍王孙草，门外天涯去住难。
青梅著子欲生仁，始见新红触眼新。李径桃蹊俱扫地，一枝独自古时春。
飙轮羽驾拥云璈，不数当年度索桃。福寿筵中歌一曲，天南春暖鹤飞高。
清风凛凛字人官，堪对弥天释道安。不日归朝狎鸳鹭，也须音问寄层峦。
欲知叔子恩多少，但看龟趺碧浅深。铜雀台中歌舞妓，那能挥泪到如今。
压丛秋色万黄英，多少金风染得成。篱下年来无靖节，寒香不似晋时清。
谁道君王行路难，六龙西幸万人欢。地转锦江成渭水，天回玉垒作长安。
何处游踪好寄音，感君垂问敢沉吟。几时一放山阴棹，空谷跫声快不禁。
九转丹成岁欲终，开炉忽见药花红。水火变来俱作土，时人何处觅金公。
白衣挈榼踵吾门，颇说双泉更有兄。洗盏为君开醉色，不知人世有王闳。
春夏交承红与绿，岁寒三友松与竹。我是蟾宫老桂枝，独受上天风霜足。
初日高峰照画堂，乳莺啼处绿阴长。朝来试看春多少，一路桃花涧水香。
每忆城南隐者家，昆山石火径山茶。年年春晚重门闭，怕听阶前落地花。
三径清阴生昼寒，满林新长碧琅玕。何时截作参差玉，吹向瑶台听紫鸾。
枫林灭没橘林多，酒户渔家奈若何。剩欲与渠论久住，一官老矣尚奔波。
酒后高歌且放狂，门前闲事莫思量。犹嫌小户长先醒，不得多时住醉乡。
披青着翠翠毛衣，文彩天然信绝奇。勿谓此身飞不去，托身己在万年枝。
适我一箪孤客性，问人三十六峰名。青云无忘白云在，便可嵩阳老此生。
近值丧乱弃中原，南来亦复著南冠。吾家旧井岘山畔，野老谩作北人看。
干戈五纪乱如烟，吴越生成八十年。遗像尘昏碑露立，三间败屋独萧然。
今朝𫘝步忽来前，报道除书下日边。阃寄复归贤使者，百城闻命想欣然。
苏公堤畔采莲船，蘸碧楼台动管弦。山色湖光宛如昔，心情不似十年前。
高节凌云不可攀，风前时听佩珊珊。闲将玉管吹明月，人在潇湘犹未还。
去年地旱菊苗荒，今年养得过人长。珍重花神不爱宝，铸就金钱万个黄。
帝子吹箫上翠微，秋风一曲凤皇归。明年七月重相见，依旧高悬织女机。
瓮面浮醅玉雪光，陶巾犹带漉时香。何当分我腊馀味，试发樽前旧态狂。
狮子窟中狮子子，孤群慑怯更清孤。当场不作春雷吼，底用吟诗压老夫。
溪山驴背不藏春，花柳东风眼自真。道得程家新句子，老夫今日拜何人。
十年关陇得春偏，户有城南尺五天。昨夜台躔照吴楚，梦中黄鹤亦欣然。
相逢记得入京年，梦破邯郸不受牵。更说莆阳风景好，木兰溪里木兰船。
一见襟怀便豁然，交情输写意忘年。倾囊经训璠玙富，与我从头细细传。
群儿墨汁翻老鸦，尔独落纸生龙蛇。郎罢不须频掣笔，渠今自会画江沙。
短帽轻盈出晚峦，儿童夹道竞来看。老夫何足惊人眼，为有猿猴把钓竿。
洗尽铅华欲付谁，风烟凄断月明迟。莫愁春到先摇落，更有深春摇落时。
三任边州六往还，此时才入莫铘关。访僧莫道无闲事，手指青天口说山。
三年娠孕疑希有，千里乡关不共归。旅殡新坟今宿草，西风老泪更沾衣。
哀哉战死国门边，忠孝千年独两全。盖有完躯保妻子，诞谩奏凯说麋捐。
龙丘石室人难继，安正书堂世莫登。但见烟萝最高处，九峰排列一层层。
忆昔争游曲水滨，当轩下马入锦茵。如今不似时平日，风起杨花愁杀人。
青冥风露飞檐外，黄道星辰企翼边。独倚梧阴心自省，十年清梦故依然。
银汉沉沉玉漏迟，一钩斜月上花枝。恰似徐熙新扇面，美人欢笑共题诗。
明时叨秩意何如，秪向行台读古书。自得自歌还自乐，青天白水看鸢鱼。
鸡犬闲闲绿树烟，世间名此是神仙。玉皇雨露宽如海，瑶圃人耕不税田。
当年一笑得英游，共吊沉碑汉水头。回首鹿门高遁去，人间姓字亦千秋。
捧檄南行得奉亲，君王真念老成人。江鱼竹笱承欢处，无限丹心拱北辰。
名姓未能随老变，政须卜宅近前峰。看君决策上封事，揽取奇勋铭鼎钟。
山下时时闻凤箫，山中处处得蟠桃。刘郎仙去何难事，不用飞楼百尺高。
雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。
钓叟高风冠古来，思贤令我意徘徊。当年高隐恬无事，应似春登老氏台。
不识如何唤作愁，东阡南陌且闲游。儿童共道先生醉，折得黄花插满头。
乱山蛮树向人低，遥绾铜章赴五溪。为想春风与嘉政，新年俱到夜郎西。
自怜薄命泪如麻，不是当年貌若花。怪杀西风非汉使，断肠声不送琵琶。
年来策蹇胜乘舟，楚塞齐边春复秋。不教微生同腐草，青山依旧水西流。
人道西湖一曲屏，只应真色画难成。柳堤竹坞无穷意，更著荷花百媚生。
乱石盘旋下白云，雨馀潭底数峰分。天边五老空招手，只见梅花不见君。
腹腴端可饱新欢，柳贯霜鳞照眼寒。莫惜宝刀烦玉腕，要看飞雪下金盘。
七十壮游世亦稀，萧萧华发映征衣。一囊诗草看犹湿，昨日潇湘江上归。
淮水淮山阻且长，孤臣性命寄何乡。只从海上寻归路，便是当年不死方。
宦臣垂老付沧洲，八咏曾题江上楼。瑶瑟无声词客散，秖馀松槚片云秋。
萧萧华发老书生，久欲归田计未成。喜听日边消息好，故山容得子真耕。
黉舍炎炎畏日长，竹亭取次纳新凉。文章风月须兼美，莫使时人恨海棠。
旧雨春归莺不知，雨情莺老落花时。月露滴开莺眼膜，乾坤不了一盈亏。
桥石天台水谷帘，峰回秀拥更深严。我来便欲兼忘世，少立清风为拂髯。
雪消冰解漏青春，醉眼惊看物物新。已识年华似飞鸟，直将身世委天均。
沈沈石室疏钟后，寂寂莎池片月明。多少学徒求妙法，要于言下悟无生。
世上岂无千里马，能骑千里马何人。直须读书破万卷，始用子笔如有神。
柳覆崇垣水护门，不依邻舍自为村。何缘却近山陵道，日夕时闻车马喧。
青麻幪幪近人长，小麦青青大麦黄。令尹出郊闻好语，春来喜有半年粮。
香溪禊后试温汤，寒食东风谷水阳。却忆春衫新浴后，窃黄浅绛道家装。
梁园纵玩归应少，赋雪搜才去必频。板落岂缘无罚酒，不教客右更添人。
渌水悠悠际碧天，平芜更与远山连。白头老叟心无事，闲凭栏干看洛川。
学道全真在此生，何须待死更求生。今生不了无生理，纵复生知那处生。
曾过街西看牡丹，牡丹才谢便心阑。如今变作村园眼，鼓子花开也喜欢。
绊惹春风别有情，世间谁敢斗轻盈。楚王江畔无端种，饿损纤腰学不成。
幽窗煮茗泛虚清，共读南华一卷经。读罢还同黄菜饭，他年休负此时情。
甘露香泉竟日流，有时天旱四方求。随缘赴感无偏党，古往今来不记秋。
残年寄食尚天涯，风裂禅衣面扑沙。还忆故山晴雪里，闲拖锡杖看梅花。
地总全闽控百蛮，政成治最二年间。五千里见耕桑盛，百万人欣日月闲。
穿空透户本无因，若便随风恼杀人。我似杨花花似我，年年飞尽玉堂春。
兰苕深处好相依，时向沙塘自在飞。莫畏黄金收翠羽，吴王宫里美人稀。
老子谁知密度关，却支筇杖访荒园。故应我辈钟情别，佳话真堪诏子孙。
世途崄巇鼻先酸，折脚铛寻稳处安。谁见睡馀闲振策，松风吹耳夜涛寒。
江山好处未经眼，人道岳阳天下无。入笔波澜自今阔，匈中已有洞庭湖。
一卧林居独下帏，斩新时物换春衣。丝丝细柳湾湾水，步到前村看雁飞。
绝无一语到人间，但把瑶琴续续弹。夜鹤归来山月白，松花吹落石林寒。
铁骑翩翩塞草平，诏书十道大徵兵。弓悬明月秋常满，剑倚青天夜自鸣。
当知迷悟不相因，举手如何拂鉴尘。试问禅翁住方丈，近来多少晚参人。
亭际高枞满百围，不无山鬼此焉依。咿呦为话当年事，曾见将军佩印归。
闻道公家所著书，担囊荷箧喘肩夫。定应未肯轻传借，良贾深藏有若无。
天时人事互差池，肉食谁知念阻饥。不用观风广咨度，但看壁上老人诗。
野老相过一笑迎，黄鸡白酒愧深情。山空日落早归去，昨夜隔篱闻虎声。
镇日湖边一老翁，开襟常饱芰荷风。闲持藜杖频敲竹，为逐鸬鹚落照中。
老桧阴阴夹古城，露丛迎贯日华明。晓凉无个人分却，一径深长独自行。
云外衔山日半环，传杯共惜片云欢。莫疑来日是来岁，万古光阴只么看。
人能言语自能窥，天意无言人莫欺。莫道无言便无事，殆非流俗所能知。
谭诗匡鼎解人颐，岂似朱游折角时。三泖烟中吹笛去，流波空讯十年期。
孤芳不被雪霜欺，占得南枝最崛奇。气骨不凡风韵少，吕医初见退之诗。
五十馀年四海清，自亲丹药得长生。若言尽是仙桃力，看取神仙簿上名。
草堂卜筑傍东林，老去寻山恐未深。江上琵琶自秋月，如何却有世间心。
一夜飞蚊绕鬓鸣，却忘时节是新正。祗应朝暮须风雨，便作疏檐泻竹声。
蓓蕾黄花当径开，朣胧佳月出云来。中秋见菊从前少，端为瀛公诗句催。
旅馆萧萧梦我儿，言谈依旧膝前随。醒来但觉鸡声雨，梦里瞻依有几时。
竹外疏花雪半欹，山禽偷眼立多时。安知千仞高冈上，鸣凤朝阳有好枝。
催科抚字意何如，吏莫难于县大夫。游刃有馀须小试，若逢盘错少踌躇。
可是驴蹄复马蹄，忍将玉雪污污泥。世情巇险君知否，满地人间铁蒺藜。
春尽湖如镜面平，扁舟送别古鄱城。相将我亦为行客，征雁来时好寄声。
三年频上仲宣楼，日日题诗忆旧游。归去米囊花正好，共沽村酒擘箜篌。
邂逅相逢酒一樽，清风明月满柴门。长安道上尘如海，不到江南水竹村。
北吴原不是东吴，古意如今问有无。击筑馀风劳想像，一时俗尚喜言苏。
竹深树老小禅关，关对江淮千古山。万舶堆中江上乐，时时箫鼓寺前还。
渐老追芳苦厌劳，团蒲攲坐首慵搔。解将一笑醒人眼，多谢红稠屋角桃。
兀兀山行无处归，山中猛虎识棕衣。俗客欲寻应不遇，云溪道士见犹稀。
胸中云梦本无穷，合是人间老画工。常恨无因继三绝，倩人拈笔写胸中。
宾江两岸木绵飞，负郭家家熟荔枝。瘴雨蛮烟已萧瑟，可堪梅子欲黄时。
一区悬磬已偷安，常念风波世路艰。若谓他时庇寒士，会须令我作千间。
大漠风沙直比寒，炊烟未暖据征鞍。古来尽道从军乐，今日方知出塞难。
采石矶头捉月仙，脱靴意气尚飘然。沈香亭北惊尘世，且惜闲身棹酒船。
我欲从君马首东，钱塘湖上看东风。六桥歌舞欢娱地，万井楼台深淡中。
青衫如草照春塘，争傍龙墀捧敕黄。功业便从今日去，莫教人道只文章。
南来欲试惠山泉，春雨横江懒系船。咫尺故人难晤语，相思时诵竹垆篇。
火老金柔暑告残，乘凉正好望西山。秋声来处无寻觅，只作窗前竹叶间。
此日寻君竟不逢，闲行直到最高峰。归时已是斜阳后，惆怅荒山寺里钟。
人生须富贵何时，驷马还家只布衣。林壑幸便麋鹿侣，不堪寒色逐人归。
文书那得废哦诗，羞作群儿了事痴。付与后人评此老，一丘一壑过元规。
敕使传宣泛食时，去年今日侍龙墀。江城牢落追前事，一寸丹心只自知。
伏日殊无兴可秉，欲谈儒墨重寻僧。茶瓜不解留佳客，笑杀成都杜少陵。
相官马湩盛浑脱，骑士题封抱送来。传与内厨供上用，有时直到御前开。
山中长笑锦红开，风雪宁甘万壑哀。老我勿堪为柱石，般师斤斧不须来。
一线悬崖鸟道通，石床钟乳斗玲珑。飞流万尺无人到，谁缩庐山此洞中。
何事天时祸未回，生灵愁悴苦寒灰。岂知万顷繁华地，强半今为瓦砾堆。
绝流之句许谁知，独有毗耶老古锥。非是望梅图止渴，调羹已熟向南枝。
羽管慵调怨别离，西园新月伴愁眉。容华不分随年去，独有妆楼明镜知。
浮世光阴几百年，有人无计问青天。开池本为留明月，只是双轮不住鞭。
处世儒宫井臼贫，偶怀铜刻逐观宾。汉家衒鬻盈千数，却用淄川牧豕人。
诵熟神农本草经，夜深猿鹤亦潜听。世间三百来般药，用著医人尽有灵。
白日相思可奈何，严城清夜断经过。只知解道春来瘦，不道春来独自多。
鹤背从来不载钱，老梅风雪是忘年。春风若肯留相待，定趁湾头水上船。
春来敢自贷衰慵，正要檀栾间白红。爱竹少留枝策径，灌花分破著书功。
燕子娇飞羽翼齐，呢喃时向小窗西。只因旧垒营初定，纵有雕梁不敢栖。
世路浮沉叹奕棋，十年尘梦各天涯。侧身大笑风雷动，肯为穷愁两鬓丝。
儿牵黄犊父担犁，社鼓迎神簇纸旗。不是丰年那得此，今春大胜去春时。
龟形鹤骨旧精神，见了春容几度新。却笑当年梁秘监，更将多少较前人。
岁晚行过北寺前，枇杷花落雨晴天。长斋绣佛从今始，僧腊明朝又一年。
短流色白灿瑶光，穿破山腰一株苍。多少游人来又去，从教袖里有鞭长。
六国纵横事若麻，少年公子玉无瑕。单车一出秦兵却，计画侯生定不差。
年少辞家从冠军，金妆宝剑去邀勋。不知马骨伤寒水，唯见龙城起暮云。
甲子重逢又七年，春光共买不须钱。我闲君健时相见，酒价何妨斗十千。
业缘在东震旦国，参礼遍南赡部州。欠明眼人与谈道，就圆机士语九流。
木公白发岸乌纱，金母酡颜映紫霞。老眼摩挲看流转，桑田渐满海东涯。
瑞香花发去年枝，惬对君家白玉池。复幕重帘开欲遍，馨香少有外人知。
离宫秋草仗频移，天子长杨羽猎时。白雁水寒霜露满，骑奴犹唱蹋歌词。
深深门巷老翁家，自洗铜瓶浸杏花。唤起承平当日梦，令人转忆旧京华。
病起棱层骨数茎，尽情提挈强为生。思量袯襫当年事，道在大雄山上行。
旧识花卿在锦城，相逢高唱少年行。那堪回首东风恶，吹送青帆入四明。
五更膏沐去朝天，万历今朝又一年。江海孤臣时捧檄，寸心常在圣人前。
云岭观游讵肯劳，飞仙岭过稳翔翱。道风仙骨朝真去，未必不缘功行高。
行年三十已衰翁，满眼忧伤祇自攻。今夜扁舟来诀汝，死生从此各西东。
吴丝清迥玉生光，裁作观梅世外装。粗拙未妨田舍气，独防薰着麝芸香。
两都相隔路三千，客邸寻常一笑欢。双桨画舟清泖上，可能翻似北河难。
诗因得法能追杜，书自名时已配苏。今日尚馀真迹在，月明沧海见珊瑚。
东海老生初度日，浙籓左相忽来过。炉薰茗碗灯前话，绝胜金钗玉面歌。
腰下巳磨凫氏舞，顶间仅属禹王堆。外国奇文翻不出，山僧道是海中来。
十年故旧天涯远，一朵灯花夜半红。不是剡溪兴欲尽，月痕争与雪痕同。
黄菊来时正绕篱，真柑续到蟹偏肥。尝罢河豚归楫动，消梅初熟柳花飞。
蓝川流水杏花初，城市心尘肯到无。箬笠蓑衣烟雨去，老翁依旧一狂奴。
十载风烟不暂闲，往来吴越旧江山。如今结屋云深处，不欲听人话世间。
璅窗珠户暖生烟，不觉新春换故年。众卉争妍竞时态，却寻遗迹独依然。
幽人门巷冷如冰，使节光华肯再登。今夕青灯话三馆，明年何处说庐陵。
浪走娇儿意却痴，长安饿客最忧时。尤怜甲士寒侵骨，十万边兵政有辞。
东风花事已离披，绣出天然一段奇。彷佛灯笼媚妃子，当时不遣潞公知。
岭外三年避贼忙，法轮元不下禅床。君归却说岭南事，瘴暑作时君自凉。
解却朝衫别帝州，一竿烟水五湖舟。故人莫作登仙看，老病无能自合休。
共作洛阳千里伴，老刘因疾驻行轩。今朝独自山前立，雪满三峰倚寺门。
郡名元自山名得，石似疏棂四面同。每恨世人游不到，羡君身在此山中。
翚飞华屋浸涟漪，曼衍鱼龙看水嬉。自是翻阶恋红药，哦诗莫恨十年迟。
满城杨柳绿依依，背著春风自在飞。却是杨花有才思，一时收拾伴春归。
十二峰头度此身，山中花木万年春。同时金屋知谁在，回首山河不属秦。
百年驰马苦匆匆，水落乌江楚庙空。眼底山川犹历历，淮南旧梦雨声中。
昌黎世有简编孙，邺下常传慷慨言。忆得此公端的健，但将忠力复名门。
待到天公放月时，东家乔柏两虬枝。悬知满地疏阴处，不及遥看突兀奇。
一举全齐纵二城，风云惨澹五年兵。奈何不世兴王业，事已垂成闲已行。
里中兴没一浮云，六十年中几度闻。只恨坟荒无祭扫，前村更有未封坟。
花发年年自有时，往年空恨得花迟。长安归路天香满，唤起黄筌写折枝。
词场杯酒数交欢，不谓都门便挂冠。可是风尘游已倦，孤臣雨雪出长安。
历尽危机歇尽狂，残年惟有付耕桑。麦秋天气朝朝变，蚕月人家处处忙。
溪上柴门掩翠微，无人谈是更谈非。近来老眼看书倦，灯影轩窗夜坐稀。
卓行高文司马陈，当年简牍拂埃尘。身名暂振久青冢，见在凄凉海畔身。
久脱朝衣学道装，溪云野鹤作身章。何时九转丹砂熟，却插金貂侍紫皇。
妙年冠带仕京华，桥梓光荣共一家。但遣襟怀如玉雪，簿书闲暇对梅花。
牵愁带绪弱烟中，销却东邻几颊红。欲把无盐比西子，老髯时复立春风。
笑只溪云是我山，百年那爱此亭闲。匆匆但恐霖难作，飞去人间不易还。
甘瓜苦蒂久相离，子母方将钩带时。正喜堂前三妇艳，丈人安坐听调丝。
凛凛清风上拂天，直持霜操透心坚。最怜一种身难屈，咽雪餐毡十九年。
一点寒灯照黯然，哀蛩四壁夜无眠。傍人解识词垣老，为叹重来未十年。
三岁罗浮几次过，分蓑曾共卧烟萝。月明风细归槎静，隔岸时闻欸乃歌。
天将秋气蒸寒馥，月借金波滴小黄。不会溪堂老居士，更谈桂子是天香。
岩电当年说阿戎，清谈于世竟何功。君今双目真如电，举世忠邪一览中。
经纶收却不论功，楼阁新成碧倚空。读罢黄庭时策杖，还从野老赋鱼虫。
只合长庚伴谪仙，清吟酷爱夜如年。五更钟动无人唤，飞步松梢看月圆。
黄𫄟制袍白布裤，长须扶拜翁翁墓。残骸倘未随朝露，鱼菽一年来一度。
自嗟灵骨久埋沦，惆怅当年旧事存。青眼重开萧寺路，无人隔夜扫松门。
阳刚初复一何微，万汇亨嘉肇此时。只此胚胎须护惜，要教宇宙总熙熙。
龙媒要是龙眠笔，意在能空冀北群。老我惟知赏神骏，何时变化上青云。
委巷回风多暮尘，阶前老蒿长刺人。呼童荷锸相料理，忽见庭花放锦新。
涧水流如活水晶，道傍一语唤人醒。山林未必渠能说，说著山林便可听。
青城峰顶更楼台，世界随高俗意开。今夜云归有明月，按琴倾酒待公来。
隔水佳人久不逢，祇应我懒或君慵。感时相馈情何厚，却说云泥笑杀侬。
横经几涉凤凰溪，又报除书赴水西。莫道广文官尚冷，青云到处拥轮蹄。
弟兄孙子总英明，玉雪成围眩昼晴。寄语茅山何道士，不须苦共鹤寻盟。
鸦噪空庭片月光，揽衣中夜起徬徨。眼中搦管人何在，泪满当年札数行。
醉眼全醒病亦醒，虚斋危坐听无声。锦囊欲报清新句，自笑常谈只老生。
不见仙翁四十春，幸然丘陇在比邻。当年四海从游者，报佛深恩有几人。
碧云芳草两悠悠，望断天涯此倚楼。莫遣闲愁似江海，潮生潮落几时休。
汉事如舟要着篙，诸公已共济风涛。勋华终不臣巢许，莫道先生索价高。
玉京真子名太一，因服日华心如日。此心不许世人知，只向仙宫未曾出。
幸是安心无可病，不曾为米底须归。养成乳鹿充神驾，散拾残云补道衣。
千年铜雀荫歌尘，张老澄泥解逼真。我有古端钧玉德，中涵雨露炳星辰。
竺法初从西土来，黄冠掎角力相排。当时道教灰飞尽，贝叶真经安在哉。
元石无尘处处青，一溪花照碧天晴。山云乱却来时路，鸡犬惟闻洞口声。
濯锦江头千万枝，当年未解惜芳菲。今朝得向君家见，不怕春寒雨湿衣。
半山残雪半山云，装点乌龙到十分。几树梅花开笑口，晓风时有暗香闻。
千山万水玉人遥，人事音书谩寂寥。惆怅一年春又去，更无消息到今朝。
亡命当年为报雠，自矜骁勇蓦边州。持刀白日横行市，县令低眉不敢收。
苍松夹道昼阴森，丹洞长封野草深。山鸟似将歌吹啭，翩翻犹待翠华临。
相门有子降王门，讵讶当年齐偶尊。忆得凤凰台上月，渭阳深处照黄昏。
老鸡拥肿不良行，将旦犹能效一鸣。碓下糠粞幸不乏，何妨相倚过馀生。
蚕老麦枯田舍忙，谁令四月雨浪浪。未容乌鸟私遗粒，鸣蚓跳蛙欲满场。
浪儿归去抱愁眠，孤负霜蛾与孟蝉。润泽翻为田父喜，红灯带雨卜丰年。
日暖香繁已盛开，开时曾绕百千回。春风岂是多情思，相伴花前去又来。
莫羡槎头缩项鳊，黄鱼味美较芳鲜。野夫得醉且须醉，一日清狂当一年。
牵风藻荇舞清漪，浪板无声细雨时。小大自殊同队乐，密图劝学助韩诗。
汉兵南下未央灾，鱼服龙潜隧道开。世外老翁何所与，君王空筑望仙台。
云中丹井出天然，白石当年煮尚坚。洗耳不留尘世事，松阴高居伴神仙。
八十年前事莫论，轻烟重见吐灵根。磊磊满腹谁堪委，历尽冰霜到石门。
龙虎鹓雏总可人，当阳倾盖便兰金。荆州尺寸都相付，始是当年子敬心。
子猷安道何为者，自是相忘意最真。千载寥寥风雪夜，始知乘兴更无人。
云暗长空夜不风，新年又与旧年同。身前百念翁俱足，但几乡田岁屡丰。
江北江南未定时，襟喉此地系安危。颓营故垒皆芜没，日落寒生枫树枝。
两岸斜风万灶烟，数声柔橹夕阳天。江空月落人何处，琴剑东游忆往年。
飞泉百道寒苍壁，雨过残雷隐隐闻。一幅珠帘长不卷，仙人石室正眠云。
忍穷待死十年间，老子谁知老更顽。溪友留鱼供晚酌，邻僧送米续朝餐。
重宿招提觅旧游，百年心事在松楸。江村送客归来好，明月清风咏素秋。
今年菊种家家少，独自君篱细叶多。差胜江州王刺史，不须携酒也相过。
爱此倪翁小笔奇，淡烟疏墨百年姿。中郎已矣虎贲在，我自低头人不知。
二年恩意是春辉，清净胸襟似者希。泣尽楚人多少泪，满船唯载酒西归。
麻阳贰令重来日，共话家林耕读时。碧水苍山未归得，京华春雨不胜思。
几回笑把菊花枝，遥望南山自咏诗。不值白衣人送酒，岂堪怀抱独醒时。
山人本在山中住，偶向城中卖药去。不道石潭龙出云，失却朝来下山处。
松风竹雨共谈空，楼阁参差古叠重。急水滩头道人住，亦如前佛在因中。
袁郎风格抗浮云，咏史高吟世未闻。乘月泛江今古有，不知谁是谢将军。
童年俛仰及中年，一默真甘直万钱。不觉春山又春鸟，疏松老竹作冬眠。
出守毗陵岁再更，我时吴苑亦归耕。相逢相别多惆怅，何况泉台隔死生。
尽送春来出内家，记巡传把一枝花。散时各自烧红烛，相逐行归不上车。
清和时节似中州，江绕茅堂尽日幽。官况不羁情散诞，坐看云影自悠悠。
桃红半老杏红衰，乱委苍苔况是梅。不恨狂风取花去，一樽寒食为谁开。
翠屏一匝梵王城，白练两条功德水。百鸟争巢高树枝，似闻佛法心欢喜。
烟消露湿斗轻盈，梨花枝枝如有情。分付东风莫吹尽，道旁留照夜深行。
太平天启正当阳，应有鸾书到二黄。莫道山林无以赠，紫薇花送紫薇郎。
年年赐宴捧萸觞，同沐皇恩近御床。今日江南望江北，不知何处醉重阳。
桃叶当年此泛舟，名随子敬著千秋。佳人不遇才人赏，空锁深闺到白头。
楚寺春风腊尽时，含桃先坼一千枝。老僧不语傍边坐，花发人来总不知。
半藏舍利半莓苔，劫火曾经未化灰。芳草年年春自绿，六朝往事一寒堆。
半面春风已有情，别来重见眼终青。空斋夜雨十年后，一醉黄花叫不醒。
东风作恶几时休，况值春光欲尽头。谁谓闲人无个事，一年长是为花愁。
万丈祝融何处山，三年碧玉梦相关。多少画工传不去，都没贤今画幅宽。
老僧住处一园蕉，古刹曾经劫火烧。石上坐残霜满衲，开门月堕九江潮。
当时采药因迷路，平上青云不用梯。却似人闲行路者，醉魂春梦至今迷。
六曲溪头处士家，年年篱落万枝花。怪来驿使无消息，却报烟村一树斜。
思入东风白雨边，暮云春树两茫然。不因绛灌轻新进，未必长沙识少年。
日毂雷行过紫都，蚩尤太一总先驱。圣世百神能受职，雨师何事尚天诛。
天香不染麝煤烟，家近龙宫宝藏边。世上铅华无一点，分明真是水中仙。
昔年我似汝年时，涉历艰难汝所知。人道好人容易做，好人偏足受驱驰。
万顷波间踏浪儿，潇湘秋晚趁归时。四山红叶风声健，散入侬家欸乃词。
从来造物闲相弄，自在翻腾梦里身。人事不知天意思，欲回天地一时春。
夺得冰姿过岁华，远离尘垢迥堪夸。即今年少多脂粉，只恐春光不称花。
少年眼力健观书，卷里千言一览无。官事簿书昏惘惘，效尤石上种菖蒲。
百里荒村烟火休，黄河之水竟东流。旧时策马暮投宿，凄绝祇今空石楼。
绕篱黄蝶闭关时，儿扫溪房𦶟柏脂。穷日一餐仍笋蕨，居然僧味欠披缁。
夹道香烟笑语欢，老翁扶立小儿观。书生未有丝毫力，定忆前回去长官。
去年西坞得相寻，雪竹霜竹一径深。圆屋青灯闻妙语，使人灰尽一生心。
水竹居边风日妍，碧窗尘净袅炉烟。经旬群从相过少，抄就中郎传一编。
夕阳淡淡柳丝丝，远浦长天欲暝时。肠断楚山春雨后，鹧鸪啼向女郎祠。
二丸不及此时光，是地风行万物昌。纯驳总来窥不到，不须人更颂羲皇。
野径香沉舞蝶稀，柴门树老著花迟。含章此日无穷意，只有阶前拄杖知。
高皇大业盛殷汤，远迈成周卜世长。今日文孙恢圣绪，由来祖德是重光。
石磴千盘上马鞍，始知鸟道未为难。此身已作图南翼，犹指云霄向北看。
驿使相看合寄梅，日边消息几时回。平生所积故已厚，九万不须风更培。
海雨江风浪作堆，时新鱼菜逐春回。荻芽抽笋河鲀上，楝子开花石首来。
小屏飞鹭雪缡褷，窗影初摇晚竹枝。独倚枕函无一事，无何乡里觉来时。
翠拥山亭漠漠烟，晓联飞盖共翩然。可堪烽火年年是，酒户河桥减昔年。
断陇横冈苍雾屯，停骖为问古桃源。共言夜半传飞檄，正是当时花竹村。
酒边风月是诗情，平淡精神最老成。每爱晋人标韵别，发挥天趣更渊明。
远迓瞿昙至给孤，伫聆有法为开敷。早知是法应须舍，好请乘时出帝都。
吾家风物富檀栾，最爱青青耐岁寒。千里归来面苍玉，不烦时复报平安。
图山叠水谱烟云，泼墨时描对我君。今日烟云山水阔，画图一幅却中分。
旱风虫孽久挻灾，好雨如今陆续来。谁道天人不相与，青章解挽帝心回。
秦人两世尽东游，辇路曾临到上头。睫在眼前终不见，不知登望竟何求。
西洲诸彦殷勤甚，走马时时入洞门。板筑声高落云汉，苍岩经始苦心存。
索笑寻檐花不应，被花恼彻为花憎。舞筵东望开金盏，渴杀西川杜少陵。
忆初痴小嫁君时，只道长年不暂离。鸳被未寒挥别泪，愁来心事悄谁知。
江上寒云敛晓晖，一年两度照征衣。离人日日怀燕塞，何事孤鸿犹未归。
三年羁旅逢寒食，万里江山隔故园。坟墓荒凉谁拜扫，东风吹泪湿黄昏。
炉火欲销灯欲尽，夜长相对百忧生。他时诸处重相见，莫忘今宵灯下情。
绕檐点滴如琴筑，支枕幽斋听始奇。忆在锦城歌吹海，七年夜雨不曾知。
少年为客老应还，乡语依然鬓已斑。童子莫嫌停马久，眼前都是旧家山。
买鱼聊复醉𨠵船，万事从来付老天。欲办把茅无计可，不量吾力更筹边。
醉倚梧桐击节时，翠盘妃子舞衣垂。渔阳莫怪胡尘起，梦里曾将尺八吹。
春潮覆草半江青，长水分涂客未经。少理蚕丝多织布，百家烟火傍朱泾。
忆昨扁舟落鉴湖，山庄随处索菱租。谁知三十年前事，今日秋风见画图。
东巡玉辇委泉台，徐福楼船尚未回。自是祖龙先下世，不关无路到蓬莱。
合其天地合其元，子母相逢不敢言。先汞后铅为大道，莫教失伴鹤归天。
衲子相逢不问年，袈裟遍拂五茸烟。朝来试剪吴江水，著尔空林落照边。
山中犹有读书台，风扫晴岚画障开。华月冰壶依旧在，青莲居士几时来。
达磨东来不记年，一灯然处百灯然。愿从清净求明了，应喜晨斋学省缘。
前朝无限贵公卿，后世徒能记姓名。唯此天津桥下水，古今都作一般声。
倦游如此不嗟穷，醉眼犹能远送鸿。笑我老无湖海气，但思疆理事南东。
三载王城接燕谈，高斋夜坐语喃喃。有时共对桓伊曲，一种清禅静里参。
高文鲠论博艰危，凛凛声名百世垂。得意王公莽枯冢，谁令圣主想同时。
兴国寺中谈道日，鹅湖山下论心时。百年公案今宵合，接得乾坤真化机。
青衿学道不忧贫，黄发相看并乞身。前有二疏今可企，免教人谓鲁无人。
世事玲珑说不周，慧心人远碧湘流。都将舌上青莲子，摘与公安袁六休。
满山松桧倚空长，流水漂花绕涧香。盟会有基人到少，但闻啼鸟送斜阳。
协风初转斗杓旋，即是流虹纪瑞年。甲子一周天启运，威仪重见汉中天。
频年饱食大官羊，珍品黄封取次尝。覆育恩同天地广，铭心刻骨誓难忘。
学把锄头莳小畦，牡丹不种种荼縻。花开赢得年年看，棘蔓犹堪补败篱。
七尺渔竿八十翁，钓丝轻袅荻花风。功名未遂英雄老，人道磻溪即个中。
地白天寒冻裂裘，何人乘艇下中流。披图孟浪不相识，疑是当年王子猷。
芦荻花飘杨柳衰，云山望望隔京师。湘南自古多离恨，况是猿啼雁叫时。
战鼓无声落日黄，英雄自古是天亡。乌骓不失阴陵道，岂有山东与汉王。
碧树萧萧凉气回，一年怀抱此时开。槿花篱下占秋事，早有牵牛上竹来。
去年人送长短亭，一片烟波入洞庭。江海无情人不见，芳洲春草为谁生。
寻花曾记历山坡，年后如何却厌多。赖有小窗横幅在，空将老眼重摩挲。
文园曾道漱孤芳，亲捧词头下玉堂。若与马周同客邸，好将封事付何常。
经年抱铗向空门，白水黄瓜老瓦盘。不是阇黎钟忽断，何人真感孟尝恩。
林下高轩日日开，清风时共故人来。鸟啼更在云深处，白昼松花满石台。
手𣃁苍烟竹径深，霜寒错落万黄金。何年共话商山旧，分种归来欲满林。
一世光阴半世终，宜将运数委苍穹。吾心犹有难堪处，老泪哭君是狱中。
月华雪彩照长川，一叶扁舟破紫烟。十二瑶台登赏夜，清光长似昔时天。
客来未到何从见，昨夜数声高出云。应是仙君老僮仆，当时掌客意犹勤。
黉舍临溪静最安，朋来俊少共窥斑。能知格物如星秤，即是程门第一关。
来时欢笑去时哀，家国迢迢向越台。待写百年幽思尽，故宫流水莫相催。
拚饮如何更问人，樽前不见李元宾。晨朝有酒晨朝醉，莫待黄昏老却春。
怜君少隽利如锋，气爽神清刻骨聪。片玉若磨唯转莹，莫辞云水入庐峰。
飞明一点上苗端，难作寻常露雨看。碧眼道人参解得，黄河夜半溯昆仑。
金陵过我嘴巴巴，于今老去寂无哗。持珠合口街头坐，拍手儿童呼佛爷。
少年书不破万卷，往往开口论千秋。终南二华未挂眼，枉杀昆仑天尽头。
任昉台前记别离，阖闾城外哭君时。今朝孤馆看图画，万水千山不尽思。
铭旌官重威仪盛，骑吹声繁卤簿长。后魏帝孙唐宰相，六年七月葬咸阳。
杏褪残花点碧轻，融怡天气雨初晴。仙姿斗草春园里，时听妖娆笑语声。
高树空林日下迟，归云冉冉鸟差差。知师看尽闲风景，瑶席山中独坐时。
碧眼庞眉老比丘，云根高卧语难酬。萧然丈室无人问，一炷炉峰顶上浮。
谢氏青山入梦多，骚人终是恼湘波。白公有语若听取，命压人时不奈何。
南浦秋深正忆君，西山爽气净风尘。豫章亭上多高士，应有当年下榻人。
愿儿从此寿无涯，一疋青缣致老怀。珍重莫嫌爷礼薄，他年留取配荆钗。
西原仙境即西山，流水桃花隔世间。自笑重来湖海客，红尘惹到白云关。
汉业存亡俯仰中，留侯当此每从容。固陵始议韩彭地，复道方图雍齿封。
岩壑盘旋万仞馀，金楼玉户并仙居。不教俗士回尘驾，祇借高人著道书。
一台筑石江心起，风月先生钓且吟。此是江门旧衣钵，当时分付意何深。
干弱叶纤花特奇，艳浓九夏到秋时。枝头结实元为药，争奈越中人罕知。
一梦扬州似隔生，轻舟未往但贪程。莫年觳觫儿童念，风物依稀愧此情。
带叶生英颗颗新，竹蓝初发齿生津。清酸本是儒家味，不道山僧亦戏人。
壑源山势上连云，合占南州第一春。自有化工钟粹气，时生灵叶奉严宸。
冷蕊萧疏蝶懒飞，商量何日是花时。重阳过后开无害，只恐先生不赋诗。
百年湖海留双脚，每每思登孺子亭。小酌几时逢好日，北风吹雨又冥冥。
二子聪明旷与离，一尊容我与论诗。待将后集从前刻，直到鄱阳送别时。
燕子衔春已几时，嫣然未见茜红枝。天开锦幄烘晴昼，著力东风一夜吹。
古甃寒潮百尺清，伪王题品老佗营。渴来不饮盗泉水，特地翻为达磨名。
三日不下一闸门，几时端可到清源。老夫白饭尚可饱，漕卒赤拳谁可论。
治世求归济物功，希夷入我道情中。从头日日被烦恼，烦恼思量总是空。
诗人爱梅说道理，弄影团香未觉难。枝上乾坤参得透，不妨来此倚阑干。
钿尺裁量减四分，纤纤玉笋裹轻云。五陵年少欺他醉，笑把花前出画裙。
江雨黄䌷梦觉时，行藏肯与别人知。秋来若见江门月，读烂前年送别诗。
煖响乌𣡶二月初，调高不作小单于。年年陌上儿童戏，嚼徵含商尽不如。
忍泪含凄别四邻，温陵南去柳条新。殷勤试问边城卒，年少封侯有几人。
神仙一去几千年，自遣秦人不得还。春尽桃花无处觅，空馀流水到人间。
家人草草具杯盘，爆竹声中笑语欢。衣上忽看慈母线，泪痕如雨落更阑。
数仞墙围石作基，几年风雨长苔衣。英雄地迫难为计，血汗游魂不得归。
瑞应丰年不在多，黑貂裘敝奈贫何。老怀未减峥嵘气，独对梅花发浩歌。
华山奇石倚苍屏，下有池莲冉冉青。闻道玉人曾羽化，愿从风御出沧溟。
坐禅铭自集云传，一念还超佛祖前。此是菩提真种子，开华成实自年年。
荒原人家今少存，好田俱是官军屯。前山遥见黑城子，渴饮不知河水浑。
赋命安能比钜公，偶然年月与时同。只因日上争些子，笑向连江作醉翁。
连墙东郭倦追寻，高卧毗耶老病侵。自愧屠龙真拙技，漫令吾子费千金。
中闺正肃鸣环节，吉日爰逢采术时。亿载繁禧同圣寿，百男鸿庆茂仙枝。
乾坤了尽了何如，怪伟公然一大书。明日肯君参欲破，老拳搥碎此楼居。
祖灯传到老卢奴，解道元来一物无。葱岭笑伊携只履，渡江更要一枝芦。
日暮桥边酒棹回，更因残唱送馀杯。人生易老春光暮，能为看山几度来。
岭南珍果是离支，乞作伊蒲供导师。龙象能知琼液味，餐时即是报恩时。
莲峰道士高且洁，不下莲宫经岁月。星辰夜礼玉簪寒，龙虎晓开金鼎热。
文渊阁下集群英，清世才华重老成。大典已传名姓在，光荣终不负平生。
高阁岧峣对远山，雨馀愁望不成欢。拟将敛黛强消遣，却是幽思苦未阑。
故人一别两年过，写寄相思恨转多。欲采芙蓉隔秋水，只闻江上竹枝歌。
卧诵故交风雨散，忽惊时序岁时同。遥知吏散无馀事，只有花枝绕郭红。
无人与作绣川游，共看荷花一雨秋。乞得道人三昧句，破除千斛庾郎愁。
近有平林远有山，先生无日不开颜。杜门有味心千古，何用浮名落世间。
树头雪过梅犹在，地上春回柳未知。旧岁新年浑似梦，冻云寒雨不胜悲。
玉想形容霞想裾，云英自与世姬殊。几年来往蓝桥路，捣尽玄霜得见无。
男儿未必尽英雄，但到时来即命通。若使吴都犹王气，将军何处立殊功。
红丝玉斗紫毫铓，岁晚相从味更长。不似乐天归老日，柳枝骆马两堪伤。
竹里柴门傍水开，了无人迹破苍苔。延陵有客溪南住，时挈春醪问字来。
旅锁倾城慰寂寥，诗篇到眼见贤劳。三年鸾凤风声好，万里骅骝地步高。
琼楼玉宇匝天开，织女天孙静往来。月姊故应羞老退，谴除私馆堕岩隈。
点破秋光数叶荷，水清时见小鱼过。渟涵风露三更足，收拾江湖万顷多。
车马纷纷送入朝，北岩灯火夜无聊。中年到处难为别，也似初程宿灞桥。
从事龟山亦偶然，宁知长别恨终天。当时去就商量错，不似牛衣十八年。
德胜东平弟与兄，共夸乐国似蓬瀛。近闻传令安黎庶，欢动山南十万兵。
此生任运只腾腾，聊作空山骨观僧。生死由来如幻梦，道人因此识三乘。
万宇灯辉敛暗尘，几年醉赏禁街春。良宵独宿双泉寺，负了吟风啸月身。
先生礼斗望乾门，拜石千年今尚存。料得一心存七曜，四时同运紫微垣。
云堆西望贼连营，分阃何当举义兵。莫道羔裘无壮节，古来成事尽书生。
慨息元军破宋诗，老僧邀请读残碑。山中竹院堪幽赏，无奈斜阳欲下时。
胯下淹时岂不知，故人疑我似阳痴。一廛固愿授陈相，只恐锋车便见追。
萧散高情绝世稀，秋清分送菊花枝。清香正色明窗下，自与幽人晚岁宜。
邻里相欢起美谈，通衢高柳碧𩭹𩭹。至今风俗称虞芮，目击岐周始自惭。
碧玉杯中琥珀光，灯前把劝阮家郎。不须苦忆人间世，万树桃花即故乡。
股大如腰立已忧，不须登阁始三休。道人尊足元无病，莫取形骸向里求。
大姑庙前江树青，老鱼吹浪水云腥。神鸦啄食不飞去，过客赛神姑有灵。
客醉如何我独醒，山空时落涧泉声。年来不踏长安市，赢得诗书一味清。
相思无路莫相思，风里花开只片时。惆怅金闺却归去，晓莺啼断绿杨枝。
画人胸次见忠贞，意气规模一味清。想象当时同乐日，披图似有旧欢声。
陋巷箪瓢困有年，是时端木饫腥膻。宣尼行教何形迹，不肯分甘救子渊。
书剑频年书远征，乾坤于我未忘情。怪来风雨寒更尽，卧听春雷第一声。
梅已飘零尚典刑，断魂篱落野烟青。灵均憔悴乃知此，到老可人宁独醒。
东西相望两湖桥，来往无时一画桡。买酒每寻村市步，煮蔬时就野僧寮。
业力驱人举世忙，西林袖手一炉香。未能成佛浑闲事，十劫看渠坐道场。
急雨翻河电掣空，分明此意识天翁。老臣负乘今知免，归卧陶家一榻风。
寂寞莲塘七百秋，溪云庭月两悠悠。我来欲问林间道，万叠松声自唱酬。
欲知古寺传神处，便是东庵饮酒馀。谁道逍遥蓬岛客，最能提唱竺乾书。
邯郸少妇美容光，嫁与燕京游侠郎。白璧黄金买歌舞，不知风雨断人肠。
朝阳初上藕花香，下马虚亭一味凉。山鸟自呼鱼自乐，谁云身世可相忘。
思家独上仲宣楼，何处青山是旧游。便觅鲤鱼先寄信，月圆时节大刀头。
篱豆垂花陇麦齐，炊红𥬠绿小春时。田家处处丰年乐，画出豳风七月诗。
赤白崔嵬晚照间，投闲时复一跻攀。时平守望皆无用，添得清秋数点山。
忽上高楼凌紫氛，俯看松柏渺重云。金书特荐千年号，御气长成五色文。
铅汞传法百万秋，几人认得几人修。若教世上知灵药，天上神仙似水流。
石如龙卧也谁瞒，道眼无从物外观。吊罢武侯云满涧，西郊却怪雨来难。
折得瑶花第一枝，清明时节寄他谁。绝怜天上无真色，虢国夫人淡埽眉。
我欲开笼纵汝飞，陇山虽远尚堪归。归时莫更多言语，浪说人间是与非。
云外荒村半掩扉，门孤事业与心违。悠悠岁月山林老，纳纳乾坤道路非。
几年京洛暗胡尘，老上龙庭恨未焚。安得君王倚天剑，提携直上决浮云。
谁写孤山伴鹤枝，早春窗下索题诗。今朝风景偏相似，是我寻他雪下时。
石鼎何年勒篆文，烟花大半落苔痕。草堂一入谁为主，诗句何妨改谢墩。
白雁南来第一声，蔡州城畔最多情。闺中此夜应闻得，不道郎行到汴京。
白灰如雪麒麟红，一老已打斋时钟。衲子末来且坐睡，蒲团与我作新冬。
有时山洞拾荆薪，应遇真仙对弈春。多少胸中高著处，尽教饶尽世间人。
白马津头春日迟，沙州归雁拂旌旗。柳营唯有军中戏，不似江南三月时。
朝来五马去寻春，谁信家家甑有尘。枕藉道傍宜细问，恐非芳草醉眠人。
君采翩翩子业前，尔兄华省并称贤。持杯此地双钩色，回首浮云二十年。
万里题诗到薜萝，不知秋色傍人过。他时九曲能相访，与尔中流闻棹歌。
听尽长更绛腊残，窗纱战破晓风寒。婴儿也解怜爷病，时到床前学问安。
冰鉴传神苦未工，传来恰恰五秋风。又将老丑形骸子，般入刘家画苑中。
去年尘外访遗踪，亲拜先生旧德容。人物伟然流俗表，一竿台上钓秋风。
百年谁继赵松雪，近数毗陵王绂高。忽复乘云去无迹，登楼怀忆使心劳。
浩劫循环无始终，年年玉李杲春空。初成未占兹山顶，古老唯传展上公。
桃李那知杨柳恨，故时风雨不依依。自从彭泽无人后，青眼虽开心事非。
溪头石磴坐盘桓，时见修鳞自往还。可是水深鱼极乐，不须妄想要垂竿。
折尽官桥杨柳枝，春风依旧绿丝丝。啼莺为向行人道，离别何时是尽时。
花好无名笑太红，乱收春色束薪中。香生炊黍终无怨，多少朱颜木槿同。
菊雨凄凄江露凉，客中无酒对重阳。去年黑发今年白，不似黄花岁岁黄。
不向粟中藏世界，却来桶底画楼台。分明记得麻姑语，清浅蓬莱水一杯。
藤枝既老解纵横，禅老因何解道情。识取个中无把捉，眼前瓦砾是瑶琼。
但令朱雀长金花，此别还同一转车。五百年间谁复在，会看铜狄两咨嗟。
千仞云中缀一丝，势危那免堕枯枝。算来白石清泉死，差胜儿啼女唤时。
爱竹高风已自贤，兴来更泛剡溪船。枝间清响风惊雪，忆得东林夜宿年。
远水浮烟翠蔼重，秦淮山色有无中。莫教林外来车马，老子看山意正浓。
平泉草木频移主，西雒园池几换人。但把风花观世界，莫将金石认吾身。
老龙堤畔彩云开，千乘旌旗射猎来。蔽日鹏雏浑不管，掌中贪捧一珠回。
旷大劫来没作做，今日非新昨非故。回光暂借瞥时间，豁见长灵名得度。
君门乞得此身闲，野树烟江一棹还。收拾旧时诗酒伴，远寻僧舍入秋山。
老树根深络石顽，危檐飞栋插高寒。为谁洗尽苍龙骨，成岭成峰上上看。
题扇灯前亦偶然，那知别后远如天。去年醉舞看花处，独听琵琶却惘然。
白日惟销一局棋，揽棋还诵李侯诗。旁观不作千年计，会有局成柯烂时。
丹扆六箴真药石，童君不饵夭天年。宴游亵狎比群小，灭烛筵边血溅鲜。
客里那知岁月迁，梅花报我又今年。兰溪桥下扁舟泊，把笔题诗意惘然。
山色荧青不染尘，何年精舍构嶙峋。也知遍入闲人眼，为现云闲清净身。
华屋飘零锁夜台，羊昙扶路肯重来。若为甑黍成奇祸，漫道人门似八裴。
闻道先朝卿相家，方袍革履衬乌纱。不知此事何时变，昨日仙裳出看花。
野情萧散不便书，老大无心赋子虚。待借南湖双艓子，绿荷阴里看游鱼。
十年好句满人间，不欠诗名只欠闲。剩欲贺君君领否，新衔两字是梅山。
邦人知我入城闉，夹道焚香喜色新。愧我倦游灰百念，顾将何以慰斯人。
去岁附书并附诗，自吴适粤至何时。殷勤再觅铜鱼使，傥不沉浮敢恨迟。
方笑刘郎问大钧，从来祸福本无门。世闲生老病死苦，时至即行何足论。
齿坠中庭未足尊，留传后代子和孙。珍珠财宝随时有，睹物思人若个存。
小亭深坐锦云窝，老我重来景更多。临水芙蓉苏小面，倚风如和醉时歌。
三年乌石山边路，每恨南留未北归。今复无端登蒜岭，却寻乌石认亲闱。
朔风吹雪落云端，腊意春容尽苦寒。收拾浊醪成一醉，怅无丝竹借馀欢。
锦楼寿曲未须吹，且听江边老妇词。但愿年年好官长，一如官长在官时。
汤文不作几经春，叉也贤乎隐泽民。古剑胸中尽磨淬，宁如觉道乐耕莘。
又入西湖醉过春，岭头猿鹤几时闻。无端雨意随人去，直恐衣巾尽是云。
槛有榴花沼有莲，瑶池欢宴晚凉天。一年一度为重午，此去应须过万年。
二年三过铜陵县，欲采苹花意自羞。他日梦中应记得，浅山衔县水衔州。
床头白酒屋头山，未老谁能得此闲。收拾宁山哭麟解，更休容易向人间。
雪顶庞眉八十馀，五峰深处结精庐。阅人老眼能青白，赠我严公一轴书。
从今九夏即期颐，小楷犹搜贺雨诗。未得雨时曾过我，见君忧色上庞眉。
酒肆逢春屡典衣，一年无柰又春归。好花落尽桃千树，几日山人不启扉。
蜡屐终朝践石苔，飞鸢不动绝尘埃。片云忽作人间雨，尽道灵山应祷来。
湖面初惊片片飞，樽前吹折最繁枝。何人会得春风意，怕见梅黄雨细时。
东风背立好腰肢，脉脉含情睡起时。若使画工开正面，罗虬应不咏红儿。
海西台上结幽盟，联步溪阴访杜生。闻道少陵为汝祖，风骚终古有家声。
梓人一笑白云乡，杞桂森森遇豫章。闻道周公绳墨在，天庭谁此遇明堂。
绕县清江月一湾，君家别墅在屏山。当时故老犹能说，晴日笙歌夹路还。
少室门庭冷似灰，长年不见一人来。汝今若解知惭愧，那取工夫到一回。
洒洒春风玉树枝，何人吟得灞桥诗。画堂卷起珠帘看，三白人间正及时。
潺湲一道落桑乾，中有征人泪未寒。愁绝三云驱马去，年年花向战场看。
伉俪齐年七十馀，承欢况复子孙俱。缄词远寄南飞鹤，相约蓬壶看海枯。
秋声满院有谁来，亦欲从君话老怀。隔竹已敲茶臼雪，不知何日又清斋。
三人唱第记曾看，往事流云话亦难。蜀道有诗犹寄我，才情何不溺儒冠。
历历西林旧木犀，何如萍际素秋时。小楼曲角瓶簪处，花恼香魂只自知。
十顷隋家旧凿池，池平树尽但回堤。清尘满道君知否，半是当年浊水泥。
农圃规模昔共论，云奎卜筑又逢君。眉庵寿老长随喜，好个抛梁伏愿文。
民疾商辛若寇雠，三分天下二归周。文王终世全臣节，不念前时羑里囚。
宫亭彭蠡接扬澜，浩荡横空六月寒。试问风波何以险，老僧只管倚阑干。
肘后医方老更精，须眉白尽气弥清。只应救病能无病，岂是平生学养生。
好景番禺能几何，簿书不许我吟哦。绛纱帐里事浑少，古锦囊中诗定多。
扁舟曾共谒承明，十载重过感慨生。溪上独怜今夜水，潺湲犹作去时声。
千峰西北拥岧峣，立马寒云豫让桥。俱道挂冠同指掌，不知山色为谁骄。
衰晚三年侍玉墀，高梧又擢凤凰枝。封章屡上未容去，更向殿头闻子规。
木兰陂上白云多，泪满当年旧薜萝。谁道扁舟堪尽兴，垆头今已邈山河。
姑射仙人冰雪肌，夜乘明月访瑶池。自怜绰约谁能见，却被龙香道士知。
几度除书下紫宸，从容千骑拥朱轮。圣朝若第循良课，公是当时第一人。
燕梁夫妇几时归，养得新雏总解飞。投老卜巢犹未定，可怜人不似乌衣。
不剪茅茨圣不忧，虏巢宫殿切云愁。小雏似道朝廷小，复作阿房意未休。
送君南浦泪如丝，秋草生庭白露时。梦里不知谁和句，惠连群从总能诗。
烂醉中秋睡起迟，苍蝇留墨研头池。合欢翠扇遮羞面，白玉搔头去嫁谁。
点点吴霜入鬓毛，长安落叶又秋高。世间俯仰终难强，归与儿曹且漱醪。
清澄绝胜汉甘泉，一酌心魂自爽然。应是武皇探未到，不教仙观表祈年。
等君日日在高台，吹尽杨花君不来。归兴自浓身尚客，江南老却贺方回。
满节甘滋渗齿寒，醍醐谁与酿琅玕。不知佳境何时入，试似前人取倒餐。
丹心自许酬明主，百谪那能避贵权。此道方今谁复问，望公须向古人前。
一室元无斧凿痕，闲云四壁守孤猿。空山静阅古今过，不老乾坤是此门。
年来方寸湛如水，照见霜空无一尘。写出禅家有眼句，不妨馀事作诗人。
上苑春浓昼景闲，绿云红雪拥三山。宫墙不隔东风断，偷送天香到世间。
千古雄文造圣真，眇然幽思入无伦。他年未免投天禄，虚为新都著剧秦。
风驱白雨洗园林，蔽地飞花一寸深。狂紫浪红俱已矣，老春虽在亦何心。
市上芳菲小洛阳，谁家细马走红妆。名花未恨东风老，只恨先生两鬓霜。
我家住在剡溪曲，万壑千山看不足。却笑当年访戴人，雪夜扁舟去何速。
我生丙子自盘空，爱主忧时水注东。愿子相人无软语，莫教人唤密翁翁。
二难晚出材无敌，老将从来勇冠军。一月望公三捷至，秋风不惜暂离群。
红烛青樽不作疑，相逢相别更相期。专城小试栽花手，曾咏江门一老诗。
渭阳池馆花如雾，曲曲阑干面面池。记得少年遮妓饮，至今杨柳学腰肢。
解道征鸿数字秋，清于雪碗映冰瓯。老来笔底心无毒，交割风光与子休。
巉岩石室潋江东，昔隐唐官越国公。胜迹不磨遗像在，书声时落半天风。
天地多仁惟好生，致令草木结华英。因风细雨枝头看，花已飞时子已成。
老去情怀已不胜，愁边灾患更相仍。胸中莫著伤心事，东处销时西处生。
东风扶日上花枝，恰恰幽禽弄暖时。百啭忽惊春梦破，间关石上话相思。
琉璃砚水黄金瓶，十样鸾笺写道经。太乙紫坛朝帝罢，蕊珠深殿彩花馨。
昔日贤哉二大夫，东门祖帐耀通衢。太平时节独先去，阖国人知此意无。
双竹轩窗听读书，垂天云翼要抟扶。与君只作三年别，射策东来过石湖。
云山万叠郁崔嵬，海外扶桑带日开。谁说生前杯有限，年年春色过江来。
客子未归天一涯，沧江亭上听新蛙。春风莫漫随人老，吹落来禽千树花。
长安里巷旧邻居，未解梳头五岁馀。今朝嫁得风流婿，歌舞闲时看读书。
手不题诗已数年，砚砖相伴学枯禅。为君蘸湿玄晖笔，写出江山雪后天。
绿浪轻帆潮热后，白云归路雁啼时。望来鞭影旗亭暮，吟过滁州几首诗。
满城桃李一番新，深院繁枝别得春。从此诗翁有新语，不须红湿少城闉。
郭边潮水日潺潺，官舍无如少尹闲。一卷新诗是公事，夕阳支枕对西山。
送酒无如鲊酱宜，所翁旧以宝名之。看渠忽洒思翁泪，为忆相呼得宝时。
醉里沈思世道危，不堪著眼只攒眉。空留忠愤声名在，不见招归旧日诗。
星辰海岳列坛尊，柴望于时礼数繁。祝史告成多奏嘏，高皇十叶是文孙。
褰帷问俗驻洪都，听得舆人夹道呼。好事被君都做了，个般风力自前无。
久不作诗诗律废，时须饮酒酒皆悭。翠微云外宣平宅，一棹归欤隐此山。
谁取孤根植槛旁，绛跗丹蘤斗年芳。惊飙莫损亭亭艳，百子先秋未有房。
宣城妙品世无双，不肯随时一样妆。党锢诸贤销铄尽，至今千载骨犹香。
曲几匡床小阁深，数函图籍一张琴。不闻世上諠哗事，自爱林间宴坐心。
君家肯让汉淳于，能使人间癖疾苏。不知京口观涛日，曾见黄龙浴水无。
郡中休暇一探玄，万事关心未了然。行上高台试明目，吾民何处少炊烟。
杨柳青摇穷裤带，樱桃红滴守宫砂。春风不解留诗鬓，只解年年媚物华。
山城寒陟夜飞霜，枫叶青红带夕阳。夹道梅花有春色，不妨冲雪到钱塘。
梅山遗迹若为寻，怪石崚嶒一径深。未必当时真隐处，清风自觉袭衣襟。
我似吴牛喘月光，领疮磨鞅巧相妨。何时饱听林间笛，了却官租稼涤场。
水木根源有此身，十年泉路不知春。看君近泪无乾土，自有连舟解赠人。
飞流喷雪散层岩，瓴水无时泻屋檐。客梦夜回疑是雨，起看窗户有明蟾。
日午时阳露未乾，抚桐指甲怯春寒。葵心解语浑含笑，蝴蝶频飞觅合欢。
流水阊门画舸横，姑苏台上暮云平。五年一觉吴宫梦，珍重归鸿肯寄声。
老罢谁当问喘牛，羁栖具作寄巢鸠。盖茆一把藏吾拙，便是元龙百尺楼。
吟风弄月台前草，为见客来青更好。载酒频过莫问奇，眼中尽是寻常道。
万古丛中见玉英，天教正味合和羹。枝头春色无穷在，乞与年年荐寿觥。
老尽春风蝶未知，绿阴深处啭黄鹂。如今不作看花念，空对垂杨惜别离。
菰叶离披藕叶攲，精神得似未秋时。西风坐断群芳路，不属黄花更属谁。
李时家住居庸北，惯写西山雪里峰。彷佛旧游天上去，瑶台开遍玉芙蓉。
病起回思欲去时，菟裘重到倍依依。青苔一径空行迹，门掩残阳翠碧飞。
曙色微分星渐稀，迎人犬吠出疏篱。轻车稳坐谁知我，不是坡翁戴笠时。
碧岭崔嵬鸟道悬，夕阳明灭白云边。斧斤不入山林静，鸣鹤一声闻九天。
古星当崖映日间，年年常伴白云闲。糇粮丹火何从出，四面无人见下山。
红炉欢坐腊灯长，豫借春风发艳妆。流水落花无限好，却应双鬓恨刘郎。
一方如水万千丝，鱼子红编燕尾緌。想得双文暗裁剪，乍拈还放避人时。
我家贤弟珠林下，逝者宁知生者悲。四十七年长在梦，眼前慰意见孙枝。
青牛西去伯阳翁，当年夫子叹犹龙。立言为恐真风丧，岂知言立丧真风。
梨园处处按新词，桃叶家家度翠眉。一自流传江左调，令人却忆六朝时。
王戴溪头小隐仙，渔翁引上霅溪船。几回倦钓思归去，又为苹花住一年。
岩里僧禅二十家，岩前春夏万株花。岩花落尽僧无□，不道鸦归日又斜。
枯木扶疏夹道傍，野梅倒影浸寒塘。朝阳不到溪湾处，留得横桥一板霜。
杨柳河桥日向新，空江无处不通津。留君且过花时去，共泛青溪曲曲春。
春来物物尽欣怡，不到人间寒自眉。愿得清时同贞观，旅行终日不忧饥。
雅志东山事事宜，爱闲幽讨过桥时。世间儿女那能识，一段风流总是诗。
路逢箫史不回身，风袅芙蓉绣领巾。云里自然清格少，但凭闺艳作仙人。
风起湘波断绿津，长歌别恨写悲辛。挥毫几拟题桥过，翻愧当时卖赋人。
择继当时屡问名，邑南唐氏有家声。平生妇道堪书处，请看彭门七弟兄。
谷中竟夕不眠时，父母心犹爱小儿。红杏满林无力种，此情多感故人知。
不过西溪三十秋，乱馀重到泪双流。黄蒿满地青烟少，日暮驱车不敢留。
梅雪初消柳欲金，弄春天气昼沈沈。当时东越西吴事，试上高台为一吟。
严武能诗甫亦诗，诗名相轧便相疑。思量世上交游事，大似诗名更可知。
两年三度客黔滨，前是秋冬后是春。新绿满庭清昼永，好风时复送香尘。
老去何心悦盛华，观书无奈眼昏花。但思载酒扬雄宅，细问三州二部家。
今朝湖上送春归，万顷澄波照白髭。笑折残花劝君酒，金丹成熟是何时。
碧天如洗夜云轻，犹与殷勤唱渭城。莫道两京非远别，不如行路本无情。
年来老懒谢交游，只接人间扁鹊流。月下花前能醉舞，绝胜骑鹤上扬州。
方朔相逢阿母家，别来几度换年华。春风合是教伊笑，开尽无名草木花。
侍辇观花上苑春，太皇宣索凤笙频。如今犹记当时曲，对谱闲教小内人。
结宇南溪领老潜，东亭复构半空檐。书棋文义惭朱异，独向云山号不廉。
蒙蒙野草自荣华，破屋夹茅人卖茶。满巷门基带砖石，有时认得故人家。
一病杯中物致危，翰林何事酷耽之。酒经若果通仙道，不向青山立断碑。
通中玉冷梦偏长，花影笼阶月浸廊。挽断罗巾留不住，觉来犹有去时香。
夜开金钥诏辞臣，对御抽毫草帝纶。须信朝家重儒术，一时同榜用三人。
江城梅子青时节，嫩紫夭红扫地无。修竹满山连草色，却烦林鸟劝提壶。
鹤向孤山去未归，片云行雁与心期。新诗不著工夫得，雪外看花独立时。
雨过土灶犹流水，日上茅茨未起烟。早炊还到午炊熟，饮啄随时但听天。
不已心期不已知，明年八月战秋闱。摩天气吐三千丈，蟾阙高扳第一枝。
市酒郫筒去未还，宗人厚德敌刘宽。田歌社舞生惆怅，聊向樽前佐客欢。
曲江欢宴侍华裾，舞拍琴歌艺有馀。独有纯臣王叔宝，解陈封禅一篇书。
瘦马长途懒著鞭，客怀牢落五更天。几时不属鸡声管，睡彻东窗日影偏。
听雨思君泪欲流，檐声滴老鬓边秋。何时过我晴窗下，共话思君听雨愁。
君子学道则务本，小人见利则忘生。务本则非礼不动，见利则非贿不行。
快帆美满送船去，忽值高沙船不行。只道今朝风色好，不知还有暗滩生。
姑苏城畔千年木，刻作夫差庙里神。冠盖寂寥尘满室，不知箫鼓乐何人。
旱作颠风日日吹，冬来浑似麦秋时。土人尚畏生炎瘴，北客闻时泪可知。
南客扁舟度五云，却缘芝术得相闻。千年柱下留真诀，紫气关头即是君。
帝乡三十年前别，江外相逢鬓已衰。清论未穷行计速，为君临水立多时。
慈母山前江水流，春来秋去几时休。不知大舜终身慕，也见丁兰刻母不。
灵草孤生万仞山，辛勤采掇出云烟。为怜词客经时病，倒与囊空不用钱。
芳园秋色似春时，红紫纷菲映绿池。珠露未干啼络纬，晓风初拂扬蛛丝。
洗浪清风透水霜，水边闲坐一绳床。眼尘心垢见皆尽，不是秋池是道场。
海国熊轺一纵观，凋残此日际刘宽。东风到处苏春槁，红树啼莺物色欢。
一灯幽燄照蓬窗，吾道从违孰主张。独起披衣夜中坐，静听疏雨落寒江。
老来湖海愧陈登，只有头须未是僧。坐对黄昏钟鼓定，竹根吹火上吟灯。
林花落处忆初妍，半折妖红似隔年。今日绿阴还涨眼，却思花落又茫然。
漆园椿树千年色，堂北萱根三月花。巧画斑衣相向舞，双亲从此寿无涯。
周田且谓曾占易，商野何尝识梦书。假使二君无感召，不成终老在樵渔。
故人已去逐飞蓬，醉墨新辞手自封。欲识暮年魂断处，从今不忍听霜钟。
古铜鸠杖能扶醉，小锦奚囊解贮诗。雨馆萧条形共影，一镫相待暮钟时。
山前大路久荒芜，况复连绵雨雪铺。莫道有邻寒始见，长松顽石尽吾徒。
春风吹我过新田，往者从容已数年。历历幽花伴芳草，故交情味倍依然。
紫禁清秋五夜闲，金茎玉树少人间。不知帝遣神仙吏，更直蓬莱第几山。
潇湘江上暮春时，舟泊黄陵思欲迷。夜半忽惊风雨作，潇潇两岸鹧鸪啼。
不夸长揖出宫闱，不重为渔老钓矶。最爱清宵银汉上，客星时共帝星辉。
红树著霜残叶飞，山含紫翠晴烟微。稻香村落酒初熟，秋老江天雁未归。
酒户棋兵孰与侪，月宵曾遇六天街。南燕到后怀君远，时入楼东画舫斋。
蒿藜非类便须锄，菜甲青青小雨初。更待明年春笋出，就林烧熟味如酥。
午咏招提游顿花，太原更宿老禅家。病躯偏爱幽栖好，高枕虚堂皓月华。
文皇宗社万年长，形胜幽燕天下强。西伐东征俱已了，好挥千羽坐明堂。
南风吹熟涪江果，天宝年中入贡来。正似内园妃子笑，却教蝴蝶也相猜。
谪君尘世意徘徊，炼尽金丹待鹤来。归去神霄朝玉帝，依前命我掌风雷。
笑杀桑根甘瓠苗，乱它桑叶上它条。向人更逞廋藏巧，怪道桑梢挂一瓢。
驾潮风急浪翻矶，舟子操舟不自持。若使畏涂知勇退，世间何处更乘危。
金花彩胜一番新，白玉卮旁祝圣人。闻道瑶台花有信，宜春更有八千春。
蓑笠无踪失钓船，同云黯淡混江天。湘妃独对君山老，镜里修眉已皓然。
记得离家柳未黄，归来三径菊花香。一年强半身为客，席未遑安又趣装。
万里乾坤冰雪中，百年心事几人同。二公只恐徐刘是，死恋厓山老秃翁。
写得冰绡带晚霞，归来卷赠一枝斜。摩挲老眼看春色，却讶墙头出杏花。
五月炎熇炽若焚，西来一夜雨翻盆。欲知远近欢多少，白满陂塘绿满村。
随车千骑铁成围，诸将前驱辨鼓旗。不似东阳村舍畔，芒鞋踏雨看山时。
云中一点鲍山青，东望能令两眼明。若道人心是矛戟，山前那得叔牙城。
堂上慈亲鹤发垂，几回空负倚门思。定因说向孙儿道，知在京师在下邳。
耕佣蚕妇共欣然，得见先生定有年。扫洒门庭拂床几，瓦盆盛酒荐豚肩。
入石入木知分数，古篆今篆攻岂难。祇因雕巧失真体，不见全文在世间。
老眼惊看节物新，今年更与酒杯亲。东山一道花如绣，从此他乡不是春。
自读西湖处士诗，年年临水看幽姿。晴窗画出横斜影，绝胜前村夜雪时。
一鹗秋风东越初，龙门春浪少踌躇。客来多说新河过，古柳阴中闻读书。
一上高亭日正晡，青山重叠片云无。万年松树不知数，若个虬枝是大夫。
庄后庄前千万枝，元方题扁季方诗。何当把酒对花树，坐到参横月落时。
昨宵风雨折东园，那许从天乞一竿。数叶传神为不朽，儒寒道瘦任人看。
春老园花秋近枝，黄昏相对泪交颐。如天事大关情切，惟有清风明月知。
尘世青山隔几何，高人只可一来过。不知老衲修何福，随意烟岚日夜多。
一声新雁荻花秋，片月吴松共客舟。却忆去年今夜月，思君独上越山楼。
向来刀笔充书佐，岁晚衣巾学道流。毕竟贤于人一著，醉中梦里忽回头。
燕赵长歌调自悲，山城摇落叹归迟。夜深孤剑龙光动，风雨鸣窗不寐时。
初夏蝉鸣两部蛙，乾坤老我度年华。何来冰谷龙蹄种，犹胜安期枣似瓜。
枝枝露滴紫金盘，千叶葳蕤胜合欢。花萼同心兄弟似，殷勤簪向御风冠。
东宫降诞挺佳辰，少海星边拥瑞云。中尉传开三日宴，翰林当撰洗儿文。
贞一来时送彩笺，一行归雁慰惊弦。翰林寂寞谁为主，鸣凤应须早上天。
秋崖犹子蛟峰弟，同榜三人老弟兄。君玉中尝辞直指，去言晚乃佐专城。
阳居大夏方行令，已有微阴次第生。细察天时知物理，常将儆戒保和平。
古柳维舟带暝阴，夜寒剪剪到衣棱。客中不觉年华换，小市人家已试灯。
萧条野店大河滨，三十年前旧主人。今日相逢无限意，一裘犹记苦风尘。
海南长风挂绣帆，散棋初下丽农岩。道人爱作逍遥客，懒向金楼领一衔。
孤根曾是老风烟，直节从教雨露偏。忆得乐游原上路，汉陵千树也萧然。
樵东风雪夜无边，一别狼山已几年。今日江南携画看，玉峰十二倚青天。
坛上春风长紫苔，当时仙驾此徘徊。山中老尽千年树，化鹤何因一再来。
海内名流诗有宗，时传佳句落闲中。不道建安六七子，可是近时三数公。
栋宇都攒苍壁根，湖光万顷镜光分。题诗恰忆前年事，茶米鸡笼品白云。
雨中饮散杨梅酒，门外水高三尺馀。一路看山如画里，到时须寄亳州书。
庄生齐物同归一，我道同中有不同。遂性逍遥虽一致，鸾凰终挍胜蛇虫。
日斜骤雨涨山溪，禾黍青青松叶齐。二十年来游走地，鹧鸪何事隔林啼。
白云滚滚扶山起，碧藓离离着地匀。赴陇鹤书天外远，草庐空老读书人。
五谷丰穰广有秋，漕司连络奏年收。籍田得驾循常典，泼麦园中结绮楼。
死却香岩未可谈，个中何者不香岩。静无动有吾何说，试著西庵老寂参。
檐前新叶覆残花，席上馀杯对早茶。好是老身销日处，谁能骑马傍人家。
好住湖岩摄此心，有缘终会有知音。梁溪老去孤峰顶，月白风清难更寻。
帅王归觐息兵鋋，吴越蒙恩过百年。世赏至今轩冕盛，真孙宜作地行仙。
红拂天人出世姿，小乔明慧也如斯。可怜鲜识英雄眼，不得长随李药师。
骨细肌丰一样香，沉香亭北象牙床。移根若向清都植，应忆当年瘴雨乡。
生涯泛泛寄浮鸥，老矣华簪笑未投。宛转枕前清夜梦，还随修水近山流。
虽无千树小山丛，爱著繁花水榭东。十日花时连日雨，眼看狼藉欲随风。
荒陂古堞欲千年，名振图书剑在泉。今日诸孙拜坟树，愧无文字续燕然。
五峰岩在白云间，岩下千山与万山。莫向公卿容易道，恐伊来此一生闲。
霜锲驼裘耳欲冰，谁家先我已宵兴。道傍篱落遮丛筱，隔火荧荧见一灯。
自古江陵是壮游，春风三日为君留。岳阳胜概还如旧，只少君诗写上楼。
花满帘栊欲度春，此时夫婿在咸秦。绿窗孤寝难成寐，紫燕双飞似弄人。
玉鳞波急布帆开，扬子扁舟访戴回。谁料岭梅今共折，章江冲雪十年来。
袅袅风帆快客程，良朋时共话平生。忽惊蜀浪半江浊，又接淮山一带青。
一自阳侯战雨师，枣畦桑陇但空陂。此君屹立如尊勇，依旧青青似昔时。
杨柳青青江水平，闻郎江上唱歌声。东边日出西边雨，道是无晴却有晴。
从来好与天争力，困竭方惭已力微。见事晚于蘧伯玉，今知五十九年非。
每出幽寻杖短藜，无穷胜事惬幽期。村村野老柴门里，日对云山自不知。
无劳谢客闭柴门，抱瓮时时问水源。向子何年了婚嫁，庞公安处是田园。
一代词章世共珍，文成九锡句尤新。石麟本是梁家瑞，不瑞梁家却瑞陈。
厥父元非道郡奴，允光何事太侏儒。可中与个皮裈著，擎得天王左脚无。
秉烛携筇步步前，玉京迢递访神仙。四时自有壶中景，一罅都迷物外天。
双双稚子戏柴关，抟土为人半印钱。更过十年那有此，短蓑篷笠种荒田。
树头历历见明珠，底用题诗问老逋。且买金陵秋露白，小舟载月过西湖。
洗花染线刺春罗，凤翼双飞锦作窠。暂起非关针力倦，海棠时节困偏多。
北山种了种南山，相助刀耕岂有偏。愿得人间皆似我，也应四海少荒田。
四檐空碧道人家，一段风光不市哗。静坐蒲团无个事，残晖倒影入窗纱。
名与山高千古重，恩如海阔一身轻。门下少年初幕府，格随诸吏上峥嵘。
莫道壶中日月长，壶中日月只寻常。乾坤今古无穷妙，是我庭前一草芒。
秦世老翁归汉世，还同白鹤返辽城。纵令记得山川路，莫问当时州县名。
策蹇渡桥春雨馀，乱山缺处草亭孤。不知何许丹青手，画我当年入蜀图。
有个小扉松下开，堂前蔬药绕畦栽。老翁抱孙不抱瓮，刚欲灌花山雨来。
烟波云木映闲扉，养病深栖是所宜。便欲上生寻内院，却因泉石住多时。
一月分身入万池，道人何处不相随。卧听绝壑传风籁，历历新诗世不知。
潇潇山雨夜鸣鸡，梦里怀归意转迷。林下今年寒更早，谁拈黄叶止儿啼。
幅巾藜杖客浮山，便隐深岩避世喧。每见月华何事啸，此身聊欲伴孤猿。
炎风吹老凤头花，碧干秋添翡翠牙。移向北堂深处种，自知戏彩属君家。
风雪开门夜甚寒，此来非但一尊欢。江南果是他家物，岂可容人卧侧鼾。
道上人家梅子枝，背春还复叶离离。诗翁触物俱归思，不用风前叫子规。
雪拥归程朔吹寒，来时孤剑系征鞍。此行誓不忘知己，昨夜为公重一弹。
忠孝王家千柱宫，东坡作吏五年中。中和堂上东南颊，独有人间万里风。
百姓相忘尧帝春，耕田凿井淡无情。只今正是何年月，日日月从东向生。
树绕高花兀老苍，风流旧日汉黄香。虽非有意争妍暖，岂是无心避雪霜。
报国虽贪死后名，还家亦慰老来情。钓鱼船上湾湾月，何用辕门报五更。
纷纷红紫厌相看，老境才将蔗倒餐。不向四堤皆种菊，风霜谁与共高寒。
胭脂的的照疏林，蝶冷蜂寒春未深。一夜无端风雨横，朝来多少惜花心。
选胜寻春莫预期，风和日暖即佳时。行庖草草何妨事，明日阴晴特未知。
细雨春寒江上时，小桃攲树出疏篱。从教一簇开无主，终不留题崔护诗。
行行识取灵岩路，多少游人只么回。门前有个擎天柱，千万归时带取来。
凋尽朱颜年少春，不堪柳下对离樽。刘郎已是无肠断，更唱阳关恼客魂。
坏砌颓檐竹数竿，一方深绿照人寒。此时别有真消息，不用清流引激湍。
十年游子在天涯，一夜秋风又忆家。恨杀叶榆城上角，晓来吹入小梅花。
人去山空鹤不归，丹亡鼎在世徒悲。可怜九转功成后，却把飞升乞内芝。
门外何由有白衣，陆沉车马亦应稀。江州昨日千钱送，那得醒时放客归。
临蒸南去路悠哉，塞雁飞时海燕回。一片郁林犹有石，政成还伴使君来。
男儿本自重横行，客路常逢汉将营。年少不应辞苦节，多惭名在鲁诸生。
仗节当年分国寄，危楼千古压江浔。山川风月宜如旧，疏旷还同庾老心。
我昔曾窥玉海书，画图今见泽仙癯。为君持似人间世，凛凛犹堪立懦夫。
自从秉节簉明廷，谠论忠言四海倾。何事不关天下念，此心无著世间名。
隔岁租园不计钱，杨梅海里过年年。痴人只竞闲名利，那信三山是地仙。
井泉槐火几清明，白发红颜管送迎。荣落智愚千古恨，一时分付子规声。
幽谷山头路不纡，庾南风景未应殊。归时莫跨青牛去，关吏迎人乞著书。
杜山曾有凤来鸣，凤舞山青海月明。传道有人回峰去，九天风散玉箫声。
我向灯前置酒杯，南轩北户一时开。如今正是花时节，且放春风数路来。
水国秋来少见晴，夕阳忽映小窗明。西风飒飒林间叶，乍听犹疑是雨声。
南土冬暄又无雨，今年春雪没行车。夜深户下如月白，自起开窗读汉书。
秀师罪我当犁舌，贺母嗔儿欲吐心。老去未偿文字债，始知前世业缘深。
远俗无知祗慕恩，凿山逾岭献麒麟。诸儒不用区区辨，多少难明伪似真。
当年踏月走东风，坐看春闱锁醉翁。白发门生几人在，却将新句调儿童。
梦里江淮道上行，解装扫榻喜新晴。店门邂逅绨袍客，共把茶瓯说养生。
天涯谁与寄相思，残片疏疏尚恋枝。一自西风寒勒后，凋零能得几多时。
昔劫因缘今劫会，昨日颜容今日改。世间沧海尽桑田，慎勿重来呈傀儡。
人物风流世所推，操持议论每清奇。自量才位难牟弟，故乞馀年请代之。
少别华阳万里游，近南风景不曾秋。红芳绿笋是行路，纵有啼猿听却幽。
初见迎春识春新，欲插迎春惊春半。朱门深锁不知春，苒苒年光暗中换。
三年梦不到江湖，惭愧烟波旧钓徒。今日扁舟复何日，卧听风雨闹黄芦。
清诗题柱几朝曛，二十馀年伴岭云。今夜泥轮犹宿此，隔溪依旧磬声闻。
五夜侯家锦绣筵，徵歌曲宴艳神仙。那能不醉金陵酒，磐石朝廷一万年。
少时同学晚同朝，一着输君去独高。落日黄尘回马处，满头衰发不堪搔。
不费黄庭一卷经，经年门外戏波轻。殷勤送上孤峰顶，去伴天鹅云外行。
仙驭无心下界过，故将云雾捲银河。似怜人世多呈巧，悔却从前巧与多。
时势危棋局转低，丈夫有志竟何为。优游输与田家乐，问著朝廷事不知。
幽人八座复中台，想见书堂山杏开。四十馀年僧屈指，时因秋雁寄声来。
雷吞虫蛰两微茫，杀气司冬合闭藏。六花莫道寒难犯，百足由来死不僵。
握粟争为笔墨资，笑从疏密论妍媸。一般清味逢人少，自写秋风上竹枝。
银潢何限鹊查查，看得桥成度宝车。如许风标无用处，年年分占水荭花。
莫笑孤僧老更狂，平生奇遇一天霜。不因李白重遭谪，那得题诗到夜郎。
绿酒红亭正夕晖，问君东去几时归。路过山海秋风早，莫待马头黄叶飞。
西阁垂帘坐夕阴，每因朝退共论心。文章千载知音少，独立苍茫感慨深。
园图亲画早流传，已是人间五百年。凝碧池头秋句在，当时几负此林泉。
梅花信是菊花传，赏到梅花又一年。处士岂非诗俊杰，长官元是酒神仙。
武王屈己尊箕子，黄帝斋心问广成。惟道集虚观众妙，超然将见不能名。
祖翁田地没凭据，争许时人取次量。但见寥寥成一片，不知何处是封疆。
句曲已无张外史，道士今有沈东阳。裁云剪月三千首，独虎仙官不取将。
暂去还来隔岁期，山中猿鹤谩相疑。行藏有道乾坤在，敢望摅忠答圣知。
乘春雀舌占高名，龙麝相资笑解醒。莫讶山家少为送，郑都官谓草中英。
浩浩霜风万木寒，高吟大醉出长安。杖头一卷金丹诀，尘世何人借得看。
夫子文章不可为，从心到口没参差。咄哉韩子休污我，却道诗葩与易奇。
芙渠红绿亦参差，睡起烧香强赋诗。万里锦城无梦到，岂惟虚负放灯时。
归老云边一翠岑，静中观动照人心。溪湖北上又东去，不似青山无古今。
光摇星斗下晴霄，云拥三山驾六鳌。忆得频年天上看，佩珂归去月轮高。
西湖残雪候多时，却恨前年被雪欺。且学杏花红似锦，暂招鸣鸟到南枝。
霜晴稻熟上场时，鸡黍人间任所之。谁念尘埃自缠缚，耳昏眼悖复奚宜。
独骑老鹤下瑶台，冉冉仙衣绝顶来。王子几时过缑岭，吹笙一曲晓云开。
楼殿亭台处处通，花光柳色共溟濛。苑东即出横门道，已觉仙凡路不同。
塞草汀云护玉鞍，连天花落路漫漫。如今却忆当时健，下马题诗不怕寒。
二千年前血滴滴，今日分明重指出。所生父母知不知，一二三四五六七。
昔年携汝赴闽京，此日深儿尚未生。今日携儿收叔骨，一如当日共伊行。
鼾睡懒醒先处士，回光坐照老宾州。西来大笑朝天子，一宿不为桑下留。
纵酒疏狂不治生，中阳有土倚兄耕。晚遭乱世成功业，更向公前与仲争。
自叹生来后圣贤，下流入道苦难前。何由养得中和性，乐以忘忧理浑然。
离家六度见清明，知是何时出帝京。今日登临倍惆怅，好山多似豫章城。
抱得琵琶下玉除，湖山背立溜犀梳。傍人欲见春风面，但道萧郎有寄书。
六户虚通路不迷，太阳影里不当机。纵横妙展无私化，恰恰行从鸟道归。
已分将身死势权，恶名磨灭几何年。想君魂魄千秋后，却悔初无二顷田。
一湾未尽一湾连，处处垂杨荫道边。高缆势宽夫力缓，行行喜带夕风牵。
天风吹雪满千山，不见桃花泛碧澜。洞里仙人贪种玉，岂知人世有春寒。
大梅小梅放船归，东洲西洲烟霞迷。鳌峰丈人乘鳌去，甘泉野老望歔欷。
枯桩一语错流传，碍塞平人万万千。百杂碎时须跳出，莫教坐在法身边。
春水连天雨载涂，春江无处认平芜。茫茫世路风波恶，留得湘潭橘渚无。
四边乔木尽儿孙，曾见吴宫几度春。若使当时成大厦，也应随例作埃尘。
沙云如雪雪如尘，握手相看语语真。多少世间无泪面，一生错笑陇西人。
树杪风来玉佩惊，仙香远胜市廛清。细看一段孤高趣，恰似幽人避世情。
一别醉乡千古梦，无边尘事百年身。青山满眼花如锦，莫遣刘伶笑杀人。
会馀汤饼欲春阑，往即公程亦不难。不独有官兼有子，老亲嬴得一开颜。
昔年曾到此山中，正见山花满砌红。今日花开还照眼，分明见处本来同。
轻阴还傍麦秋天，病怯春寒独衣绵。老境不知行乐好，坐来芳树看莺迁。
可行即行今未可，得住且住时已寒。霜芥满园禾又熟，胡家曲子万年欢。
十载长安似浪游，乘春时出紫宸楼。不知故国松楸绿，依旧东风锦水头。
五色羊车泊暮云，千家士女踏氤氲。粤王城上教歌舞，一道悬灯待使君。
小池鸥鹭不成群，池畔萧然一史君。时霎醉眠春雨足，觉来衣上有闲云。
一曲阳春四海同，君王犹自祝年丰。不缘烟月娱清夜，为采歌谣献两宫。
水碓舂粳滑胜珠，地炉燔芋软如酥。老来自爱盘餐美，安得高人共破除。
多病扶筇老自便，得君方竹更轻坚。平生正以方为累，拟付山僧任削圆。
布袍褴褛化风埃，是处青山骨可埋。三笑家风□时了，我师容易去还来。
京国重来一梦间，不堪回首赤城山。隋堤古柳年年在，应笑行人鬓已班。
长冰迎日动堤塍，堤上人行似独醒。只有群鸥疑着在，一时飞舞起寒汀。
满目乡心怕著秋，东州见了又西州。明年莫看中秋月，曾是当时照别愁。
元章翰墨世称良，近代痴翁更擅长。海岳尚馀清胜在，一江秋色两微茫。
万宇新歌大有年，又看瑞雪粲琼田。太平和气随春转，斗米从今三四钱。
维摩丈室何年设，满目江山自风月。道中试露默中机，千偈澜翻本无说。
醉插江梅老更宜，犹能小树拣繁枝。假令住世十小劫，应爱此花无厌时。
梦泽悲风动白茅，楚王葬尽满城娇。未知歌舞能多少，虚减宫厨为细腰。
石笋金鸡传地谶，凤池虎榜属儒真。向来再世方稽验，今日兼荣孰比伦。
林间净扫白云眠，萧散宁为外物怜。自说东华年少梦，千金歌舞看花前。
啄块饥禽傍短篱，风鸢一笑起高枝。君看草树冰霜里，即是东风欲到时。
昔年曾向天台去，走上璚楼看日生。跳出海波三丈许，始闻山下一鸡鸣。
洛浦香销佩解时，荆台归去峡云迟。绿罗湘带无心叠，玉坠头花一半垂。
衡门寥落岁阴穷，露湿莓苔叶厌风。闻道今宵阮家会，竹林明月七人同。
蒙君信是奇男子，誓灭官陂老贼围。尝胆卧薪心独苦，惜无公是与公非。
火举南征破弱燕，拓开中土奠山川。功成若更能修德，自可延年度厄年。
梅花不解十分清，香影撩人说姓名。林壑未忘居鼎鼐，老枝留子待调羹。
陈村只在海云西，山水何曾让会稽。太白只今逢纪叟，闲来一任老春迷。
夜色朝光两莫知，树间但见白差差。江南到处名姝少，一律前村雪里词。
老树枯藤蔓草缠，萧萧独立傲风烟。涧池飞下如拳石，知有山灵护冷泉。
白雁萧萧柿叶红，野花开尽六王宫。空馀一道秦淮水，著意西流竟向东。
天人窈窕画堂中，巳辨微时李卫公。画得蛾眉有高下，不知何处识英雄。
少年文价重公车，大贝南金总不如。见说安昌后堂坐，可曾传得戴崇书。
两行老柏参天翠，银烛青骢御史回。深夜酒阑人散后，独留明月照霜台。
春色依依笼远树，卷衲支藤墀轻屦。尘世茫茫无限人，不知谁问曹溪路。
西来异兽路应迷，金锁何年落此溪。不比李侯心似水，归舟自掷石门西。
寂寂蓬门雀可罗，不妨休影养天和。诣人三十已当止，年事那堪更倍过。
踞地盘空势未休，爪牙何必竞时流。天教生在千峰上，不得云擎也出头。
长途极目四千里，往事伤心五十年。正到不禁凄断处，一声哀雁过楼前。
金雁欹斜记昔年，轻笼慢撚最堪怜。四条弦索无端绝，一夕春风也飒然。
翱翔艺苑少年时，曾听吾伊忘渴饥。他日橘林洲上馆，华颠惆怅旧题诗。
黑蚁旋磨千里错，巴蛇吞象三年觉。日光天子转须弥，失眼众生问演若。
秦暴浑如狼牧羊，筑临洮郡至咸阳。苦防齐客出关外，岂料子婴降道傍。
谁怜才子似飘蓬，岁晚扁舟下海东。见说鄞山堪避世，采芝归问夏黄公。
天设居庸百二关，祈年更隔万重山。不知谁放呼延入，昨日杨河大战还。
江湖归不及花时，空绕扶疏绿玉枝。夜直去年看蓓蕾，昼眠今日对纷披。
阁道传呼彩仗移，四更金海月生时。归来无逸衣裳冷，还傍星辰宿殿墀。
□□□□□帝醉，时节会逢人日阴。尘世沧江变平陆，孤臣白发照丹心。
汲罢清泉露湿鞋，碧梧飘叶半空阶。羞他井底孤凰影，堕却嫁时双凤钗。
小白山前大白山，两山强坐属僧闲。何时卜筑三椽地，黄帽青鞋日往还。
水面风来闻磬声，玉虚台殿俯清泠。年来晴雨无凭准，我欲云阶暂乞灵。
云起炉山久未移，功名不恨十年迟。日斜疏竹可窗影，正是幽人睡足时。
独坐夜深人读易，屋外雪明如月色。松寒老鹤睡不成，飞下窗前伴人立。
决决泉流溅石虹，青青瑶草卧仙尨。道人洞里朝元去，看院惟留鹤一双。
燕瘖莺噤蝶倦时，一分春色十分奇。眼前奇处人常共，说与人人总不知。
莲未开时香在叶，他花纵好叶无香。制衣未入骚人手，象鼻何妨吸酒光。
童头坐老碧山棱，欲逐飞仙去未能。点铁有丹堪点石，凭谁说与水边僧。
天涯岁月自幽囚，老去无须念首丘。未了平生身上债，不图今作汝曹忧。
杂芳春发浅深丛，曲坞逶迤紫间红。色贱格微应不数，少添兰菊待秋风。
壁立千峰紫翠浮，一峰直上更孤遒。世间有此擎天柱，何用人怀杞国忧。
大道难将万物齐，先登犹自涉阶梯。翻身直透青霄外，回首方知宇宙低。
瑶华琼蕊种何年，萧史秦嬴向紫烟。时控彩鸾过旧邸，摘花持献玉皇前。
一片湖光傍石城，却因佳丽与留名。当时歌舞人何在，渚鸟汀花独有情。
帝青天映曲尘波，时有游鱼动绿荷。回首家山又千里，不堪醉里听吴歌。
昔年钩隐索幽奇，只向纵横枝上觅。而今拍手笑呵呵，九九元来九十一。
莫笑花前白发新，宣和人醉庆元春。何时道路平如砥，却就清伊整幅巾。
晚凉信步十三湾，疏柳高荷欲半残。时有小舟桥下过，无言独倚石阑干。
道人心地古为徒，野鹤昂藏白月孤。我亦生来世缘薄，回思昏宦叹非夫。
玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。
东阁无人事渺茫，老僧持钵过丹阳。十年栖止如何报，好与南谯剩炷香。
少结茅庵曲水傍，斋心日夕礼空王。一枝分得菩提树，种得旃檀片片香。
岩有未有桂花开，观里闲寻道士来。微雨过时松路黑，野萤飞出照青苔。
身后身前总杳然，青山何便是前缘。但知溪上能消酒，肯信花开又一年。
南北交欢万国宁，不将黔首比金缯。时人未会新盟意，要与思陵作中兴。
秀色娟娟翡翠滋，溪边新长拂云枝。明年一日春雷动，正是飞腾变化时。
谁擘岩扉石窦开，中流玉水漱苍苔。有时卷雪从天下，端是源头蓄得来。
梭掷流年歌踏踏，为笑池蛙长阁阁。一枝分得万山秋，更笑南飞绕三匝。
投不赀躯火宅中，须臾鬓雪换颜红。暮年颇欲从翁去，共过蓬莱听水风。
十顷西池碧近天，春深调马教龙船。至尊勤政欢嬉少，企望銮舆又七年。
沽酒人家柳岸傍，棠梨花白菜花黄。少年游览今陈迹，暮雨萧萧洒夕阳。
儿时曾忆此登临，细说穷途有述征。四十九年蘧伯玉，月明人静过临平。
促织斗时人要主，贪财饶大虫辛苦。总然赢得已著伤，当场必误下锋主。
金鸦贴地验香尘，藕履双钩学步新。惆怅高唐旧时梦，指环可认再来人。
春风浩荡思无涯，老病萦仍苦恋家。推枕不知真早晚，小窗披雨一庭花。
北堂曾种宜男草，几度春秋几度花。乐事世间应不少，忘忧宁待佩仙葩。
阴鼎阳炉至道根，五行和合土为尊。时人若要长生药，祇向华池觅魄魂。
扬子桥边月满城，乡心渺渺大堤横。长干估客今多少，共听襄阳曲里声。
海浪如山不著帆，任风吹去渺茫闲。谁知缘法有到处，少茂林泊处深山。
纱帽闲眠背夕阳，几年歌里听沧浪。夜来风雨宣城梦，千里蘼芜满地香。
偶到扬州悔别家，亲知留滞不因花。尘侵宝镜虽相待，长短归时不及瓜。
儿时意气谩骑鲸，几向栏干袖手凭。今日逢君成一笑，却惭窗下读书灯。
毋烦薏苡后车传，自有清风扫瘴烟。压载他年借廉石，盟心今日试贪泉。
露迥迥地趁不去，时复深村荒草行。一色皮毛都换了，荷担须是者众生。
十年奔走厌羁栖，书剑无成恨转迷。独立晚风家万里，隔江烟树是淮西。
生意无端绿满枝，闭门高卧日迟迟。一编周易年年把，门外春归总不知。
炎歊扑面火流云，道路争迎白练裙。借问先生何处去，睢城寺里打碑文。
清秋卫水泛楼船，京国逢君已十年。漫对绿尊悲白发，天涯去住一凄然。
忆昔吴兴写竹枝，满堂宾客动秋思。诸公老去风流尽，相对茶烟飏鬓丝。
北船阻风晴未放，数舸南来却恁飞。扶柁长年频看眼，浪翻江叉赵家围。
扶疏清影落瑶坛，玉露无声翠羽寒。一夜小窗秋意足，西风吹老碧琅玕。
大道繇来圆更圆，五帝三王治半边。万古悠悠生对灭，灭中消息与谁传。
一岁秋香又一空，落英憔悴怨西风。开时占断西风晓，岂念荷花脱病红。
层峦叠翠瘴江湄，水色林光云起时。云鹤自闲春自老，个中风月几人知。
二十年前旧师友，一灯相对坐谈玄。炉香茗碗不须睡，惟有今宵是旧年。
一家去住两关情，行李萧然又出京。记得别时寒食后，断烟残雨石头城。
我屋汝嫌低不住，雕梁画阁也知宽。大须稳择安巢处，莫道巢成却不安。
山如削玉水涵秋，人在冰壶月底游。劫火半空尘世换，不知此处几登舟。
笑看沧海欲成尘，王母花前别众真。千岁却归天上去，一心珍重世间人。
秋草宫人斜里墓，宫人谁送葬来时。千千万万皆如此，家在边城亦不知。
东家屋被西家盖，仔细思量无利害。他时折屋别陈词，如今且以壁为界。
露穫归来妇爨催，西风满屋饭香来。痴儿得饱牛衣舞，也要人呼小老莱。
竹树深深隔世机，野人心事幸无违。简编随意闲舒卷，尽日春山独掩扉。
记得童年百不忧，每逢佳节盻嬉游。如今为客不知节，闻着歌声添客愁。
吏隐清风几百年，长松修竹满坛前。汉皇若听三书谏，未必先生便肯仙。
梧桐落尽倚危阑，寂寂秋灯照夜残。二十馀年多少事，此心虽在不胜寒。
红黑相将妇嫁夫，一年一度入丹枢。洞房深处真云雨，产个婴儿一似渠。
一坐闲窗百虑清，门前宠利自营营。官书既少人喧息，唯有严风戛竹声。
何许颓波是上流，若为洄泬几时休。如今浅涸仍依旧，漫漶东西到处流。
太华峰头有一物，怪如猛虎踞林丘。抬眸子细认得著，充畟陈年个石头。
清香妙质总宜人，老干青枝更绝尘。彻骨风流真我友，竹篱茅屋故相亲。
翠𪩘千重水一湾，小桥数板屋三间。此中竟日无车马，时听樵歌落半山。
春劝老农夸岁岁，晚飞新燕贺年年。鉴湖一棹烟波客，燕舞农歌伴醉眠。
人亡家破更何依，退步悬崖撒手时。去岁生涯无寸土，今年活计更忘锥。
此时不忍抱遗材，欲把文章扇冷灰。见说读书堂尚在，瓣香寄与谒东莱。
多少门人迹已空，后生久矣失遗风。圣贤立教无今古，时有污隆道不穷。
芳筵罗绮夜初成，山阁逶迤弦管清。既是白头同日老，犹悬高月照人明。
红芳庭馆紫垣阴，对酒论文夜向深。三十馀年如昨日，埋铭一诵一伤心。
白发毵毵老从官，篮舆自便懒登鞍。京华久住交游少，惟有西山耐久看。
钜野茫茫远际天，春风春雨淡春烟。河流尚自成陈迹，俯仰千年事落然。
低回怕得近帘钩，宝髻当心五瓣收。萼绿华传新样子，吴娃错道牡丹头。
重叠青山道路长，疏疏红叶树经霜。日斜又度横桥去，秖有江声似故乡。
瑶房锦树曲相通，能几番春事已空。惆怅旧时吹笛处，隔窗风雨剥青红。
去年寒食姑苏馆，吟到吴歌子夜声。犹记春城芳草渡，一帘花雨画船行。
镜中老色日侵寻，更有江湖万里心。心许故人知此意，为吾因掉白头吟。
十年放浪湘江客，题遍江头绿玉枝。今日披图看烟雨，秋风霜鬓已成丝。
远路归来已白头，丰厓犹似旧时秋。长藤短褐行吟处，不道山翁是故侯。
谁轻朱绂爱青山，回首波波泯泯间。万籁无声天宇静，先生还似老夫闲。
尽道今年雨意稠，踏歌芒时偏东畴。微官祇有年丰愿，一饱高眠万事休。
绛帻笼头五尺长，吹箫弄玉别成妆。不知何事妆如此，一道瑶天白凤凰。
古松偃蹇谷谽谺，太华峰前野老家。久客未归丹灶冷，碧桃八十一番花。
兽炭金炉似火城，纷纷瑞雪洒云屏。如今不是陈时世，玉树惊看照后庭。
老去将贫买得闲，十层梯下是人间。忽因送客闻新事，又嘱山童紧著关。
万叠青山有一村，鹤跰鹿迹满柴门。莫放书生出山去，世人还解识桃源。
曾看双峰老子诗，秀攒绿绕妙天机。有人爱此无声画，更著幽亭相发挥。
青盖红旗映玉山，新诗小草落玄泉。风流使者人争看，知有真娘立道边。
卖药修琴归去迟，山风吹尽桂花枝。世间甲子须臾事，逢著仙人莫看棋。
携手山桥第一轩，谁能结我梦中缘。他年有意重过我，细细炉熏理旧编。
四围竹树密如墙，异草闲花植数行。三十馀年明月夜，身心受用几清凉。
带露葵花贮漆盘，周遭仍簇小鸡冠。人生爱赏无时足，但作姚黄魏紫看。
皓月忽从墙角见，好风时送竹声来。事随日出无时暇，薄暮尘襟始一开。
有时流出响嘈嘈，相似甘州破里高。终不教他司马泣，又分香韵在春醪。
使君剖竹继先贤，四十于今又六年。每恨无从考遗事，但凭亭槛览山川。
李相将军拥蓟门，白头虽老赤心存。竟能尽说诸侯入，知有从来天子尊。
素王开国道无臣，一榜春风放十人。莫羡榜头年十八，旧春过了有新春。
倒尊掷帽愧新诗，后日欢游亦可追。自是东风多逸兴，不关南郡出游迟。
快阁东头是故家，儿时插竹更移花。只今门巷无寻处，半落江流半岸沙。
嵯峨秀色雨晴时，极目城隅更落晖。何必鲈鱼动秋意，好携双屐便言归。
寄语松陵与太湖，烟波风月尔何如。故时景物应如昔，复有当年张翰无。
先生高致出尘嚣，爵禄曾闻不可邀。但使此心如止水，当年何必弃𦡱瓢。
出岫俄生一片阴，拄筇行到水穷寻。千年留得深根在，盘古埋藏古涧心。
九饮浑忘披翠蓑，圣明恩厚复如何。酿成四海合欢酒，欲共苍生同醉歌。
借得春风便作狂，不知梦里是蒙庄。世间更有痴人在，涂尽朱铅竟日忙。
白云深处闲人少，惟有希夷似不群。今日高眠千丈顶，远书休遣递飞云。
去年骑马古城西，雨涴鞍鞯一尺泥。今日重来转无绪，强扶衰疾绕河堤。
旧来边塞自多尘，瘦草寒花强作春。见说连年更凄怆，乱萤随趁鬼迷人。
雨声萧寺喜留宾，窗竹檐花更可人。莫道相如徒四壁，壶中犹有锦江春。
百年乔木郁苍苍，耆老风流赵与杨。为向榆关使君道，郡中合有二贤堂。
海雨吹花雪作堆，那时敲我竹门开。自怜水国三千里，也有乡僧问路来。
一林霜雪未沾头，争遣藏休肯便休。学尽世间难学事，始堪随处任虚舟。
平原飞鞚截晴烟，杨叶纤纤百发全。圯下何年闻计略，散关风日好扬鞭。
松隐山中岁已多，老龙倦卧许摩挲。夜深一觉丁公梦，携取风松入调歌。
作计千年复万年，似嫌蒸土不能坚。祇今讲武人何在，衰柳残阳有乱蝉。
巨灵穴此顽冥石，应在乾坤初定时。不是黄龙曾出见，洞藏山底竟谁知。
学道犹如守禁城，昼防六贼夜惺惺。中军主将能行令，不动干戈致太平。
从来死别最堪怜，况复同胞更少年。泪洒鹡鸰原上草，不堪衰谢老江边。
退步知君已得仙，竿头须信有真禅。东林久作居亭主，怅望伊人六十年。
南人重鱼长食鲜，小鱼弃掷不论钱。老翁操网儿弄桨，一家生理在渔船。
赫赫光华夺景星，斯文宗主在先生。他年奏赋通明殿，已信君王不敢名。
妙年文墨秀儒林，老眼今晨得再明。历块过都聊可待，未须回首一长鸣。
岭南何但隔天涯，只见长安不见家。马上风尘犹是客，年年空自忆梅花。
山雨萧萧夜转多，思君别后定如何。帷犀怪底时时动，池上东风生绿波。
数篇持往助欢咍，想见封题手自开。春草已生无好句，阿连空复梦中来。
日上半阶犹有雪，风生老树却无云。多情不及双坑水，流到桥西未肯分。
周游于世不关渠，合把尘劳日以疏。半夜雨声惊客枕，一身禅榻梦蘧蘧。
浙江东渡指西陵，万迭天开紫翠屏。掉得扁舟归旧隐，夜凉光动少微星。
近城民砦十破九，元戎束手未如何。宜章军马虽无敌，只恐来时风雨多。
不饮虽然合众难，何妨众客自盘桓。已看手足互颠倒，更听人人自谓欢。
心驰家山恨不飞，两旬欲作一日归。征衫尚𫄨未足苦，天寒亲老未授衣。
东野龙钟衣绿归，平陵投老倦奔驰。黑头我欲功名立，冷笑冯唐白发垂。
奕世才名珥汉貂，凌云彩笔起垂髫。即今过夏看行卷，犹带钱塘六月潮。
既巳明珠随口散，谁能明月绕身飞。何时接得裁文锦，送与毬儿作舞衣。
光尧初御六龙天，上直维参大火躔。天意分明昌宋德，诞辰三世总丁年。
三年四度到鹅湖，山水娱人道不孤。最是可人快心目，晓风残月弄菰蒲。
鹫峰何代落山隈，每到须清一世埃。叹息俗缘常窘束，半年才得两回来。
天上飞花报岁寒，西风相挟引栏干。平湖不认花多少，只作寻常烟雨看。
浮沉宦海笑童颠，好上鸱夷老子船。今日君恩赐骸骨，半篙秋水送归田。
一卷禁方谁与传，双童捣药经几年。园中种杏今多少，疑尔前身是董仙。
磴道嵯峨访旧踪，石门深处薜萝封。相逢道侣皆非昔，廿载空怜逐转蓬。
破碎江山不足论，何时重到渭南村。一声长啸东风里，多少未归人断魂。
玉貌终年侍禁闱，每逢时节赐金绯。君王不爱纤腰舞，裁作雷坛拜斗衣。
长天古木染秋霜，红叶栖乌满夕阳。岂少踏枝翻一叶，只无诗句恼于郎。
红旗照海压南荒，徵入中台作侍郎。暂从相公平小寇，便归天阙致时康。
十年为郡种筼筜，富有清风九夏凉。太守从来多惠政，后人将比召公棠。
烟冷云深燕不归，径多松叶少花枝。春风过尽无行客，白昼山獐饮石池。
双燕应怀旧主人，巡檐缉垒往来频。却嗟老圃春光暮，黄蝶纷飞过别邻。
唯将直道信苍苍，可料无名抵宪章。阴骘却应先有谓，已交鸿雁早随阳。
帝烛荧煌下九天，蓬莱宫晓玉炉烟。无央鸾凤随金母，来贺熏风一万年。
绣草铺茸玉作冠，四时花样几千般。当思蓬首寒窗女，终岁无油两鬓乾。
寒拥红炉酒味醇，杯盘罗列斗时新。却思三十年前味，只有盐齑是故人。
山翁老病入腰膂，坐觉诸儿行步奔。暂出衡门须策杖，千回上树更堪论。
楼船伏波安在哉，会兵曾破石门来。昔年已过获嘉县，今日更登朝汉台。
日斜相送出林丘，笑我故为不少留。犹胜剡溪乘兴者，到门不见却回舟。
眼前诗景浩相撩，何处丹垆火又消。莫笑道人归未得，秋风云路几扶摇。
地上殷红锦作衣，游蜂百匝绕空枝。满园绿暗莺声老，正是一年春尽时。
横片竖片胡乱搭，长针短针信意联。但见日头东畔出，不知尘世是何年。
君立吴蒙伯仲间，我惭失学似君难。何时握手文山去，得使儿曹刮目看。
当日先生住一轩，手抄六籍自忘言。至今遗墨如新写，付与楼居四世孙。
扰扰纷纷满眼尘，可怜光景逐时新。数声啼鸟乱云暮，竹外一枝梅小春。
前人往往爱钟王，才落霜毫趣便长。颇怪一时文翰谱，风流犹欠李云阳。
蕙死兰枯菊亦摧，与春先作断肠媒。骚经失我无惭色，时节来时毕竟开。
一真不昧人中佛，五戒俱全俗里僧。必待方袍与圆顶，维摩庞老又何曾。
凄凄鼓角乱更筹，细雨残灯客况幽。老大无穷家国念，肯同儿女望牵牛。
夹路香尘夜不开，万人争道看灯来。金波宛转千门里，银汉逶迤一道回。
山家梅树出疏篱，好客慇勤折一枝。直是老来风味薄，而今相遇可无诗。
故旧书来访死生，时闻剥啄叩柴荆。自嗟不及东家老，至死无人识姓名。
为把新诗子细寻，时移不觉日西沉。固知妙旨存精一，须察人心与道心。
阳复春来一棹还，简编新课日希颜。船头火伴时相命，掩卷推篷又看山。
一年生计一春忙，男力锄禾女采桑。粒粒盘中云子白，丝丝机上雪纨香。
为郎三世汉朝臣，载笔何须更美新。莫厌草玄终寂寞，相过还有问奇人。
十年骑马走红尘，非敢求为富贵人。只愿似他龚处士，不馀不欠一闲身。
铁弹牵丝响钓轮，鱼竿妙与易通神。莫将瓦卜欺天眼，误看凡夫作道人。
闭门疏雨落梧桐，多少凄凉在此中。遐想倚阑人去后，玉书无路托鳞鸿。
谁传衣钵付扬云，卿子文锋旧冠军。主合握兰宾折桂，来春吉语一时闻。
萤窗顾我绝韦编，砥节思齐叔度贤。谁念广文穷到骨，倾囊时与杖头钱。
君家池上几时栽，千树玲珑亦富哉。荷尽菊残秋欲老，一年佳处眼中来。
漱石漱流俱可意，濯缨濯足且随时。到江莫作滔天浪，妨我轻舟理钓丝。
一幅面屏秋月圆，荻花枫叶染江天。江州自是无司马，多少琵琶上别船。
夹户春风五柳斜，绕篱秋色醉黄花。南山只在茅茨外，人道柴桑处士家。
三年不废策儒宗，清问图回自九重。不特赐书荣进士，圣君政本道中庸。
荔子今亡法石白，江山长带佛头青。老僧能说陈王事，遗冢犹传女子灵。
断崖老树互撑拄，白水绿畦相灌输。焉得溪南一丘壑，放船画作归来图。
玉塞金河阻去程，醉中尝梦赋西征。天时不与人心合，独守寒窗数雁声。
先生去上芸香阁，阁老新峨豸角冠。留取幽人卧空谷，一川风月要人看。
道傍小树复低枝，摘尽青梅肯更遗。偶尔叶间留一个，且看漏眼几多时。
羡君归著老莱衣，风雨纷纭欲别时。会是东堂许为友，自怜扶路不胜悲。
百百年前共一身，一身分作念馀人。于今继古须当醉，钟磬和声万古春。
两翁筋力少翁衰，竹杖先堪付若儿。只恐暮年诗更逸，出门须背锦囊随。
歌骚读尽远游篇，淡日寒空引绋天。绕浦黄花秋易老，晚香留付子孙贤。
累土编茅古制庳，官田种秫得沽私。自言身健无徭役，犹胜平生江北时。
煮石烧丹亦可怜，我今无事只烹泉。一般意味人知少，除是当年木邓仙。
馀音尚忆小梁州，十五年前作漫游。重上朱楼歌一曲，楚天凉月在西楼。
平日生涯一短篷，只今回首画图中。平章个里无穷事，要见三山老放翁。
珠海西流入柳坡，年年春色最先过。虽然枝叶垂垂密，菀柳从今不用歌。
开花不与众芳期，先得江梅破白时。犀甲鹤头微带雪，画屏曾见两三枝。
轩窗缥缈起烟霞，诵诀存思白日斜。闻道昆仑有仙籍，何时青鸟送丹砂。
十年不到雪峰山，寂寂春风昼掩关。千载祖师无尽意，门前流水绿回环。
遥想翘材集贺宾，未饶珠履寿春申。原嗟老守师门士，独望黄扉种大椿。
到家尤喜及花时，想共邻翁对酒卮。醉后定知无杂语，繁华应只话京师。
西来游宦半忙闲，六日迢遥道路间。回转羊肠三百里，天教马上饱看山。
五老亭亭靠紫霄，高低群绕万峰遥。儿孙既有儿孙福，长劫还他祖父娇。
年少奔驰有底忙，棘闱兰署梦茫茫。白头鞍马风沙里，听说燕山六桂堂。
闻说东夷有圣人，历山何处此耕云。露苗犹洒当年泣，寂寞春风鸟自耘。
纷纷铁马小回旋，幻出曹公大战年。若使英雄知□事，不教儿女戏灯前。
四月时光过柳花，玉容随分度年华。长门一样闲风景，犹胜明妃别汉家。
新年桃李渐胚胎，锦绣亭边处处栽。寄汝馆陶三尺素，要知春色写将来。
昔年吏部谪韶州，曾向宣溪泊暮舟。多少烟波愁不尽，一时留与后人愁。
千丈危巅鸟道斜，万山深处有人家。年来常有催租吏，却恨溪流片片花。
年年秋色饱云门，留滞殊深圣主恩。莫向山城轻白日，请看风雨易黄昏。
幽人徙倚自寒梧，尊酒当年子大夫。牛女不分南粤产，黄姑犹可共家姑。
情性常嗤俗者劳，世间何处免风涛。小舟泊向荷花荡，一个渔翁熟睡高。
每忆唐求思渺然，别离何似路三千。今朝喜得南来使，报道相逢二月天。
相逢涕泪且停挥，城阙萧条梦里微。唯有青山常不改，月明时见鹧鸪飞。
一寸山坳一寸田，高低岩溜接山泉。论升起税斤称谷，此是山城大有年。
春林远岫云林画，意态萧然物外情。老眼堪怜似张籍，看花玄圃欠分明。
大汉曾封隆准翁，闻道山河锦绣中。安能郁郁久居此，睥睨三秦日欲东。
闻道柴桑景最幽，晚凉清兴到林丘。墨池一夜西风起，染出东篱一片秋。
为怕因诗题姓名，特寻孤处隐吟身。当时祗向梅花说，不道梅花说与人。
三十年过浪食菲，愧无佳句似元晖。名园何处追呼赏，不见山公倒载归。
伊川往复过龙山，每过龙山意且闲。莫道移人不由境，可堪深著利名间。
晚云欲雨又欲晴，天借吾人作此行。莫道行春无去处，山矾香里听溪声。
青士从来一径幽，碧衫翠袖佩苍璆。何年笔战明光殿，夺得诗仙紫绮裘。
相逢曾否订心交，早趁凉阴学架巢。笑我有时触热到，等闲热客未须嘲。
季冬饮马长城窟，沙砾飞扬带白骨。榆台岭边闻鬼啼，犹是今年战亡卒。
春云落纸不归天，就把霜刀剪四边。欲送草堂还缩手，少陵惯见浣花笺。
囊盛罂粟寄来迟，种得花开定几时。赖有戎葵高一丈，浅红深绿总宜诗。
前年今日说中庸，内阁群英眷注浓。分惠御桃尝主客，归鞭姜米步从容。
棒头有眼师辨取，响里寻文我不知。前日少陵祠上过，秋花秋鸟总如诗。
秦外市尘吹不到，独看流水种桃花。春红片片飞时候，动影垂光是落霞。
小园和雨扫莓苔，个个圆如济世财。丘壑同盟从已定，莫谈休咎动寒灰。
绰约新娇生眼底，侵寻旧事上眉尖。问君别后愁多少，得似春潮夜夜添。
自闻青壁是芝田，心到莲峰最上巅。且觅微甘供一笑，海中无药解长年。
月旦花前岂乏人，风霜齿颊带阳春。江南野史馀芳论，绝世清如古逸民。
听泉听雨不须悲，声本无情我自痴。梦觉不同均是梦，寂然妙在不闻时。
山围平野绿烟中，江苇萧萧两岸风。谁种阖闾门外柳，年年飞絮入吴宫。
洁志清斋仰昊穹，九天云雨正濛濛。都缘学道心无定，岂是灵仙秘尔功。
拾遗归隐浣花村，日醉田家老瓦盆。满眼好山驴背稳，也胜朝扣富儿门。
长廊广殿午风清，禅倦何妨曳履行。欢喜闲中有奇事，镊髭空对纸窗明。
道吾当年不肯道，渐源中路没商量。先师灵骨今犹在，无用扶锹上法堂。
古来名下岂虚为，李白颠狂自称时。唯恨世间无贺老，谪仙长在没人知。
柔条乱蕊照人寒，多少冰姿在笔端。迥出暗香疏影外，诗人莫作一般看。
涧碧山红锦步障，晚菘早韭五侯鲭。莫道乱来无乐事，床头流水作琴听。
谓之曾诘笑何因，只笑明时窜海滨。晋以志穷莱以直，定兼我拙作三人。
韩王宅里酒千垆，范帅园中花万株。行乐主人今已矣，春风还似旧时无。
闲将柏叶搅胡茶，供养方情老作家。不似破头山道者，贪他传代古袈裟。
出岫白云犹缭绕，离群飞鸟尚鸣悲。四年人去宁无憾，况是梅花满树时。
一枪才展二旗斜，万簇绿沈间五花。莫道风尘飞不到，鞠尖队队满洲靴。
闰月今年春意赊，年光误客转思家。夜来有梦登归路，侵岸疏梅已放花。
昨夜阴风透胆寒，地炉无火酒瓶乾。男儿慷慨平生事，时复挑灯把剑看。
不相同处是同然，三十年来办一眠。何处白云堪作雨，白云封断白龙天。
学人有道戒骄盈，谦益由来著圣经。看取千流并万派，尽沿东下作沧溟。
突兀山前土一堆，墓碑剥落使人哀。杜鹃声老清明过，谁是相曾祭扫来。
僻厓仄径未知还，云水萧然意自闲。耻学低眉随世态，独留双眼看名山。
山南桃李竞春光，食实年年在异乡。应被旁人暗相笑，闲官那得许多忙。
通子还家已九龄，从师衿佩两青青。长成勉作功名计，勿学衰翁老一经。
罡风误送到蓬莱，昔种琪花今已开。僮鹤来迎俱叹息，老仙又老似前回。
玉简金涵藉未除，旧时真兴定何如。青萝大隐春无恙，已遣山灵整鹿车。
平生踪迹隐书乡，利钝凭谁问紫阳。竹帽笼头随世分，对人无语自含章。
好鸟飞来韵不孤，从来寄托属吾徒。贞操只许陶彭泽，直道无妨鲁大夫。
几年宵旰在关门，今日垂衣拱至尊。检玉不须升岱岳，泥金应合答玄元。
庾令楼中初见时，武昌春柳似腰肢。相逢相笑尽如梦，为雨为云今不知。
清晓霜钟唤客兴，馀声知度几棱层。烟霞深处无人到，时见凭栏一两僧。
诗交便是可忘年，要结江西一段缘。先觉恐犹资后觉，觉机无后亦无先。
万顷云涛轰怒雷，更深好梦遽惊回。老松本是无声物，恰值风从天上来。
旧碧罗衾旧茜衣，药痕和泪偏淋漓。开箱瞥见心如捣，似见攒眉忍痛时。
不为村深与水隈，也依篱落及时开。几年寂寞无人问，一日声名动客杯。
山琢胎形水织纹，千年濯魄冷清𣸣。无端过客多闲绪，携取东归意亦慇。
江南秋兔老毫疏，数字钟王尚贾馀。因读退之毛颖传，可怜今日不中书。
不分沉香睡海棠，也来涂抹入时妆。樽前且对红裙醉，诗底休吟白雪香。
解鞍休马暂萧然，虽晚犹堪一醉眠。所到园林且为主，若须吾有是何年。
学宫古苔满阴壁，一株紫薇当户新。矜持幽意故远俗，点缀秋光时近人。
金人不敢驻幽燕，刘豫犹令帝八年。若守汴梁和且战，关河一半尚能全。
长道相思苦不开，故从百里泛舟来。如何不见稽山老，却道心因兴尽回。
白云深处款禅关，占尽人间第一闲。都道白云堪作雨，白云依旧罩青山。
断壶食郁遵时令，莲芡櫜韬辨土宜。若解养生供伏腊，自然卜筑数期颐。
富贵风吹一鬨埃，春阳留得旧时台。老松偃蹇山前立，曾见昔人歌舞来。
野老山僧意味真，瘦筇高笠往来频。十年著我东林社，更道何曾见一人。
看竹排门爱靓深，青青不受雪霜侵。谁知倦客幽寻去，老越风波亦此心。
君王坐底有揖客，未觉当年一部哗。可恨人间失蝌蚪，却从月里著虾蟆。
风流公子正髫年，腰带千文万历钱。浪买梨花三百朵，一时光照鼓楼前。
百万长驱入战尘，几人能保去时身。古来战将知多少，尽作青青塞草春。
晓受降书夜戢兵，路人犹说伯颜名。中原多少奇男子，不向燕山立汉旌。
斗草寻花正及时，不为容易见芳菲。谁能更觑闲针线，且𣨼春光伴酒卮。
清泠空色似秋澄，疑集群仙拥万灵。深处有香春不断，波间藻荇四时青。
汴水悠悠蔡水来，秋风古道野花开。行人惊起田间雉，飞上梁王鼓吹台。
花貌年年溺水滨，俗传河伯娶生人。自从明宰投巫后，直至如今鬼不神。
今年为况添萧瑟，无菊能酬九日杯。天意似怜愁欲绝，故令岩桂为重开。
是州皆有劝农文，父老听来似不闻。只为空言难感动，须将实意写殷勤。
吾家昔住匡庐北，少小未能知看山。南北东西今老矣，欲从图籍见班班。
闲看蜂王放早衙，晚寻酒伴上浮槎。墙东有个诗人老，短簿先生是一家。
揭竿借日自烘衣，背立晴暄片子时。雪后春生人未觉，弄丝蟢子独先知。
放歌曾作昔年游，千树梅花滇海头。宝髻斜簪光照座，一船丝竹载梁州。
当年曾辱报亲书，意气深惭过许予。夜雨空怀人似玉，华颠谁念挂钩鱼。
冷月晴窗客下帷，孟轲贤母乐羊机。当年独解观兴废，惆怅堂前游子归。
曹参尚守萧何法，鲍叔惭分管仲权。莫笑当时呼伴食，元之秉国恐妨贤。
丹艳浓妆媚晏温，谁招妃子醉时魂。此花信出此君下，那有诗人来叩门。
不为良相愿为医，落落胸中亦自奇。一片活人心思在，百年名笔有真知。
夜行水涩舟难进，月白林稀鸟易惊。老去不堪霜露力，尊中微觉似多情。
今年毒热不可过，中夜狂走无时闲。即防蒸波徙汉浦，未有寒焰烧燕山。
调发今年迥不同，折冲果在笑谈中。若非制阃规模定，安得兼全战守功。
斫竹移松傍浅樊，牡丹时节尚轻寒。向家庭院花如锦，独为穷忙未得看。
鸡鸣野客整雕鞍，路渐分明出乱山。记得少年因中酒，一竿红日倚歌鬟。
骤雨滂沱若救焚，痡瘏时暂慰劳勤。若教千里均沾渥，多稼看看胜□云。
忠肝一点炳如月，世事难将道眼看。驾取云𫐌升斗府，惟遗岩壑拱仙坛。
失脚来游九陌尘，故溪何日定抽身。便同贺老扁舟去，已笑西山郑子真。
少年文赋已曾传，画竹风流老更妍。烟雨一竿生笔底，珠玑万个落帘前。
来寻遗事问神仙，坐石垂纶不记年。水鸟自来云自去，月和蟾影几回圆。
休隐何妨额小轩，深垂白发看流年。婆娑不了闲滋味，云在青山水在渊。
路绝曹溪孰敢过，主君才辨泻悬河。一时风物应丕变，入眼山川秀气多。
四海倾瞻调鼎手，朝廷侧席待伊周。江城父老休遮道，可是星车肯少留。
病眼昏花少近书，时从碧沼坐观鱼。支颐细忆平生志，行止何能与道俱。
如星囧囧瞭双眸，妙处工夫少与俦。捏定这些真柄霸，衲僧那个不低头。
詹尹如何为卜休，闲身犹住海边楼。一春风雨知多少，花落莺啼并作愁。
含羞含态步迟迟，南北峰头月落时。此处留侬侬已住，从今莫唱恼侬词。
新竹高于旧竹枝，全凭老干为扶持。明年再有新生者，十丈龙孙绕凤池。
虎头凤麓连长堤，随山刊木路可为。长官仁政及物远，一时力役民忘疲。
千门开锁万灯名，正月中旬动帝京。三百内人连袖舞，一时天上著词声。
丹楼碧阁面山开，绿树红芳绕水栽。多少好春闲过却，主人无暇不曾来。
深羡青城好洞天，白龙一觉已千年。铺云枕石长松下，朝退看书尽日眠。
槛泉依石古名馗，细转轻流有令姿。不觉篮舆归日暮，坐怜清泚住多时。
昔年戎虏犯榆关，一败龙城匹马还。侯印不闻封李广，他人丘垄似天山。
乌巾白纻忆当年，抵死寻春不自怜。憔悴剑南双鬓改，梦中犹上暗门船。
前年踏雪匡庐过，今年暮春游太和。五峰老人如旧识，不似当年白发多。
深深庭院锁春愁，尽日珠帘不上钩。懒入茅檐定巢垒，暂时飞向柳枝头。
飞蓬羞倚合欢床，明月如冰夜欲霜。梦里新翻云髻样，暗尘铺满凤凰箱。
漫道功成指顾馀，瘴乡风雨费驰驱。封侯亦是寻常事，莫把云台易五湖。
苍苍笔力似荆关，白发图书老不闲。未许羊昙乞西墅，画中分与旧溪山。
当年修禊适春残，此日兴庠属岁阑。邂逅闻孙成故事，至元应作永和看。
雨寒两月勒春迟，初喜云间漏霁晖。道是攀花无雨点，忽然放手溅人衣。
巍巍高阁瞰清波，阑外时闻响佩珂。蛱蝶图成人已去，朱帘不捲雨来多。
呜呜胡笛鹧鸪声，三叠鸣鼍舞袖轻。灯市花村旧欢醉，如今自厌邈无情。
我忆当年诸老翁，经纶事业久参同。只今零落三星晓，未厌栖迟一亩宫。
无复春风绿发前，索花共笑过年年。只今老境花无赖，媒蘖幽人作醉眠。
老母越南垂白发，病妻燕北寄黄昏。瘴烟蛮雨交州客，三处相思一梦魂。
一年最好是三月，扁舟系岸依林樾。百花原头望京师，青龙夭矫盘双阙。
爱他国色艳倾城，老衲心城百万兵。便使有情何足动，幻花况是本无情。
初秋微雨造轻寒，倚遍东岑阁上栏。不谓是时烟霭里，松斋人作画图看。
阶前萱草可忘忧，底事王孙尚远游。却笑去年新种竹，锦绷已露竹根头。
孤云欲作人间雨，流水空传物外声。老柏倚岩高转瘦，寒花著雨坠还生。
夜半残灯坐不眠，孤吟霜月小寒天。昏昏病眼时无恙，又托精诚向简编。
积李崇桃烛令辰，双溪雄峙一亭新。百年胜事光先躅，千载清芬激后人。
身依泉壑将时背，路入烟萝得地深。终岁不知城郭事，手栽林竹尽成阴。
桂枝香里立多时，忽见传言玉女来。报道太清歌未彻，何妨爱月夜眠迟。
宪府重来柏渐高，良材元不困蓬蒿。还应老大惊人目，香叶团空有凤巢。
万物相形本各真，东风何意醉花神。相看道眼休轻乱，白白红红总是春。
网轩凉思蚤相催，红叶生时雁又来。不用题情付流水，已从步辇过宫回。
脉脉无言亦有期，雪中狂杀羽林儿。可怜多少幽奇事，却是东风总不知。
角角梧桐报粥鱼，道人卧起小斋虚。千山寒气晓帘薄，一径落花春雨馀。
霜露丘园不忍违，三年月日速如飞。金门乍入应垂泪，因挂朝衣忆彩衣。
茸茸小雨弄春晴，已有狂花未见莺。便使一年惆怅在，晓窗寒梦别轻盈。
功成身退只留侯，多少英雄隐白头。为报襄阳今日事，未应先向赤松游。
白马青袍事事新，君家兄弟更无伦。那堪一夜西风恶，鸿雁行中少二人。
时雨催农不厌多，客行无奈路长何。怨咨何与天公事，慷慨聊为劳者歌。
静深空洞碧沉沉，鉴影分明照我心。照我心于何处是，潜龙时见普甘霖。
一身无碍竺乾翁，遍圆身世戒身同。船师从我乘桴去，顽空中与指真空。
软语干时刍豢美，苦言投俗桂姜辛。山河若欲摅幽愤，盥手焚香读过秦。
溪头垂柳拂青丝，溪水粼粼漾碧漪。想得幽居多胜槩，芰荷风细雨凉时。
丧元沟壑是寻常，百战孤城气独张。彖邑他年传不朽，生人反借死人香。
翁家多桂郁成堆，几度秋风几世栽。好是麟儿成宅相，蟾宫又折一枝回。
功名悔不知津早，自理菟裘吾欲老。不论花木四时春，坐对溪山终日好。
幽人不出户长开，看尽春风长绿苔。多谢有情双燕子，暂时飞去又飞来。
马塍鸡唱曙初回，几处严关次第开。多少卖花人已到，剩将春色入城来。
磨耗雄心渐已空，十年醇酒妇人中。如今换却看花眼，一事才堪学卧龙。
西方达磨问归程，衣钵都留作么生。正道眼空嫌长物，如何更带履同行。
金鹤飞来尺素通，新诗字字挟光风。三年湖海关心处，都在先生句子中。
黎明新火下龙墀，御柳青烟冷食时。别殿焚香催赐宴，传宣教进谢恩诗。
旧苑荒台古刹边，桃花临水尚依然。只今野鸟啼春急，半似当时闹管弦。
秋风萧瑟未须悲，天道亏盈自有时。但得此身强健在，重徭凶岁谩支持。
白水泱泱绕坏堤，隔林遥听夕阳鸡。闲行每到东边少，为有青山在屋西。
此郡境有彭泽县，渊明曾遗晋时踪。三径莫知在何处，且抚官圃千尺松。
偶因试马小盘桓，明德门前御道宽。楼下绿杨楼上酒，年年万国会衣冠。
采采寒花十数丛，萧条时月傲霜风。从知晚节非凡品，抚卷题诗忆魏公。
学道之心似镜明，纤尘才染便忘形。廓然照出娘生面，一簇青烟锁翠屏。
不读儒书读道书，故人听我自江湖。君今一武登台省，我亦三清直殿庐。
绿静春江似鸭头，半涵山色半侵楼。归心暗与流争急，亟就长年问去舟。
宾筵弁侧半傀俄，犹戴乌纱检白波。不为一官能恋恋，少年辛苦读书多。
花已开时人正愁，花簪头上使人羞。一春可厌无晴日，下却珠帘懒凭楼。
乱石层厓捲暮湍，秋风吹老碧琅玕。苍苍月色萧萧籁，并作空堂一夜寒。
为甚枝枝向下垂，不刚不劲耐风吹。相逢为尔频倾酒，记得十年赠别时。
千山绕缭杜鹃开，挂纸罍尊满插来。应是空斋兄妹血，年年春雨不能灰。
迟留访隐古祠旁，眼底樛松老更苍。山得吾侪应改观，坐无恶客自生凉。
久无书札报平安，正惧蛮方抚字难。喜见故人亲口说，近时已转赣州官。
水乡明月上晴空，汀岛香生杜若风。不是当年独醒客，且沽村酒待渔翁。
云雾轩窗倚半空，少霞铭处识新宫。遥看一片秋山色，鹤影徘徊明月中。
千古岩隈迹未尘，几多斧凿幻全身。金身丈六犹言小，绝倒侏儒世上人。
胶胶扰扰战争多，岁月循环得几何。树下老人观物化，梦魂应不到南柯。
筑亭种树阅年多，翠翠青青羡两娑。徙倚赏心移白日，何嫌门外可张罗。
眼冷含霜耳带环，和头和面草斓班。一回春至一回绿，老子何曾解出山。
折时须拣带苔枝，两蕊三花尽自奇。簪向银瓶全俗了，古铜瓶浸恰相宜。
学疏才薄谅何为，牢落尘踪阅岁时。秪有梅花共心事，便风吹向故人知。
郎官新受大夫封，又喜荣加俸级崇。边塞勤劳才两载，绝胜民部十年功。
丰干禅师降猛虎，布袋和尚愚小儿。老夫见画未亲见，唯喜寒山拾得诗。
巫山亦有望夫台，神女何年化石来。一自襄王魂梦接，至今云雨不曾开。
长平幕府可张罗，谁见当时宾客多。还有任安如砥柱，故山归卧恣颓波。
一湖春绿染初成，柳色东风二月晴。燕子来时人却别，梨花虽好负清明。
翊运勋臣第一家，却于翰墨掇英华。谁知忠孝千年事，不逐春风落水花。
阮籍空贪步兵酒，阳城犹恋集贤书。饱知世事非人力，可是因玄更泊如。
今难复用古橧巢，头上应须盖把茅。金屋少为书所绐，数椽新拟卜西郊。
针芥劳劳漫古今，几徒鱼水草庐心。千年独有精英槩，不与青山壳子深。
道山仙府旧曾居，堕在尘埃意不舒。回首故人天上住，如何不寄半行书。
花事俱空叶乱飞，孤标强项发枯枝。溪山的皪无人问，铁石心肠雪冻时。
东风又放玉堂春，丽色清香满意新。有酒相欢莫虚负，今年顿减去年人。
去岁凭君看泽兰，楚云今夕更邀欢。名从片玉声逾藉，舞袖春风不解寒。
一瓣芳心解卜邻，谢家庭院米家皴。清时已入君王操，不向湘皋伴楚臣。
百轮灯里七香车，大道红楼斗丽华。落尽越王台上月，不知春色在谁家。
醴筵曾作二年留，静镇人今郭细侯。望断江南空梦到，西风斜照白杨秋。
三足祥乌曾集冠，平生菽水奉亲欢。从今五鼎应无补，不可奈何君自宽。
一觞浥露餐英美，八表同昏履运艰。芳节不随篱下老，悠悠嘉气眼中山。
道旁山色古犹今，绿鬓偏惊白发侵。回想临岐分袂处，更谁能会此时心。
路行僻处山山好，春到晴时物物佳。秀色连云原上麦，清香夹道刺桐花。
蕉叶屠埋短后衣，墨榴铁锈虎斑皮。老夫貌此堪谁比，朱亥椎临袖口时。
旧谷新丝价未平，田苗一半属官青。白头老子面如鬼，倚杖开门见彗星。
老木槎牙罨涧深，翠蛟舞处一庭阴。响泉不住流佳句，想见坡仙笔外心。
棠梨白似白头人，如雪开时已暮春。寒食野花惟见汝，乱随蝴蝶扑车轮。
道亨初不关穷达，身健何须问去留。但愿王明天地泰，此生长共国同休。
圣世休祥见景星，曾闻瑞日庆云生。羽人中夜来朝斗，透过松梢一点明。
四十年前此读书，与君俱欲上亨衢。君虽未达心犹壮，我已衰颓作老夫。
一裘身着久经年，禄米分炊几户烟。尽说大夫能养士，却于尼叟惜封田。
极目青濛鸟道天，飞沉今古谁差贤。柴门胜事花如锦，我自吟诗看月眠。
嗟君没世委空囊，几度劳心翰墨场。半面为君申一恸，不知何处是家乡。
鲁女在时曾剪缟，齐姬去后更无纨。当年标格难同致，斜月凉风思万端。
明年屈指春来早，定是元宵不苦寒。十里珠帘火城夜，客来应许醉中看。
天下太平今有象，宫中行乐但迎新。万年枝上看春色，三素云中望玉宸。
信意闲弹秋思时，调清声直韵疏迟。近来渐喜无人听，琴格高低心自知。
阿连诗语已通神，玉板霜毫不厌珍。老我簿书安用此，自应回施与青春。
二年疏放饱江潭，水物山容尽足耽。唯有故人怜未替，欲封乾鲙寄终南。
吴儿洲渚似神仙，罨画溪光碧玉泉。别有洞天君不见，鹊山寒食泰和年。
从渠罗袜印香泥，偷乡阶前问柳枝。昨日看郎来系马，杏花亭北立多时。
红紫山中野草花，三湘愁鬓倍年华。放臣消息春来好，月白千峰梦到家。
娇声啭处藏鹦小，美睡浓时落日斜。桥拂柳溪深涨水，眼惊春雨过飞花。
旌旗直指阵云开，文驷雕轩寿母来。万古欢呼和气荡，胡儿不战倒戈回。
崔嵬霜干欲凌云，俯映寒梢数尺春。须信苍髯净明老，坐中容有散花人。
狂奴肯顾安车聘，祗爱东阳七里滩。谁道世间人不识，客星光射紫微寒。
烟鸿上汉声声远，逸骥寻云步步高。应笑内兄年六十，郡城闲坐养霜毛。
山川不记何年别，城郭应非昔所经。欲驻征车终日望，天河云雨晦冥冥。
老菊丛根寄小盆，也知春至长儿孙。扶持已费栽培力，长育全资雨露恩。
报道梅边雪未休，披衣晨起上帘钩。孤根清健元如许，空为花寒一夜愁。
初秋为客暮秋归，一檐轻囊半是诗。试问客情何处恶，五更孤店酒醒时。
绣岭峰高插晚空，雨馀烟雾淡朦胧。琼枝细叶知多少，最爱团栾竹一丛。
深山木食犹堪饱，上古巢居亦自安。麦饭草庐吾已过，故应高卧有馀欢。
不图宴坐与澄神，只要烟岚过眼新。算取开年得意事，衲头随著住山人。
十载交游满帝都，五陵年少避呼卢。只今惟有张公子，匹马时时过酒徒。
十首新诗逼黄绢，数行妙墨写乌丝。摩挲老眼还惊顾，文采珊瑚斗陆离。
苍头款段自长途，不事轻肥骑从都。献纳旧臣如荐士，孝廉公子世间无。
天心那得与人同，牲社家家祷岁丰。料理蝗馀犹十五，残年亦未委沟中。
茂林修竹绿侵云，清到心君赖有君。李主当年饱凉后，民间苦热几曾闻。
风力掀天浪打头，只须一笑不须愁。近看两日远三日，气力穷时会自休。
平生嗜酒不𣨼饮，最忆停杯微醉时。花下盈盈似相待，莫教春倒最浓枝。
良时已喜中秋近，胜会难逢此夜清。极口细谈先圣道，开颜共写故乡情。
鸟栖残叶梦回时，月满关山有所思。无数人家吹玉笛，未应俱是断肠辞。
四时松叶落纷纷，石面阶头尽藓纹。直是此中难得到，白云迷路且迷人。
西蜀来时一寸高，如今丈五尚馀梢。翻霞弄日长空上，笑杀朱榴著地烧。
投老身同钓与渔，放怀宁较董梧锄。爱闲成懒心常适，习静须香意莫虚。
凤靴又上玉花骢，恩在君王一笑中。三十六宫瑶草碧，不知多少恨春风。
剑逐惊波玉委尘，重泉一念一伤神。西楼望断芳菲节，不见当时劝酒人。
华严西转绕朱坡，每到春时日夕过。曾向姚家园里醉，牡丹红紫数千窠。
缦缨乳盖张公洞，风驭云𫐌定不无。勿以衰翁作生客，旧时相识选仙图。
艳草妖花理易残，无劳太息抚雕栏。终年费尽壅培力，能共樽前几日看。
问天乞巧看铜仪，再拜双星恨不随。尘世未知天上事，隔河相望一年期。
此树先人手自哉，当时数日待花开。树今如此人何处，惭愧春风岁岁来。
强整双鬟说后期，相盟不在已相知。来时休落春风后，却漫嘲侬子满枝。
病骨经秋强自持，寒条飞叶费相思。可怜陌上垂杨树，不似君来系马时。
酷暑何妨梵宇居，醒时哦句睡抛书。澄心百虑都消遣，为说诸公莫浪呼。
深于池沼浅于河，动地风来也不波。只道东来行役苦，胡床面面是菱荷。
简册林中老蠹鱼，年来穷谪尚耽书。竹屏风下凭乌几，画作柯山居士图。
山高正对烧畬火，溪近时闻戽水声。破屋已斜犹可住，老牛虽瘠尚能耕。
自道精神不似先，好将真汞固丹田。如何尚有风流态，忘却糟糠伴少年。
骏马如云击鞠驰，衣冠彷佛正隆时。向来北地夸豪俊，不省中原厌乱离。
独掩柴门客到稀，临池生纸墨花飞。主人莫道无相赠，风雨溪山尽带归。
乞得包山古寺基，竹窗松桧作幽栖。何时一棹来相访，说尽人间万事非。
向来勇策著书勋，一刻曾将白璧论。老去光阴都不惜，静看乌兔役朝昏。
辛勤勿坠百年业，闲暇留情一卷书。要向儒科著声闻，先从讲学下工夫。
桃花美酒醉名姬，裘马长安二月时。妻子鹿门归自好，天涯风雨莫教迟。
情知太乙已西游，筑馆焉能强挽留。此老平生让人者，佛来我去尚何求。
千里奔驰蜀道难，草堂宾主罄交欢。怒冠三挂帘钩上，谁谓将军礼数宽。
胙土分茅奠此冈，金根玉韬总辉光。谁知三百馀年后，老树残蝉送夕阳。
五载诗鸣卧雪堂，暮年长啸走南荒。当时戏彩慈亲侧，岂复陈编羡范滂。
白日当时共得仙，清樽未倒且留连。间关益部君今去，后会轻论又几年。
争问官侬子谓谁，看来似不是农师。向人羞道闲陪涉，说与豳风七月诗。
瑶池缥缈是吾家，尝忆清觞覆九霞。雾鬓风鬟天下饰，可须人世俗铅华。
万卷牙签负善和，秋芸香浅蠹鱼多。近来始识书真味，意倦才荒柰老何。
微风正尔送荷气，忽见巩梅冰霰姿。元是道人三昧力，明窗漱墨发南枝。
几年文字齿将刓，驷马今游一驻鞍。自笑不如虎贲士，翻令捉臂笑儒冠。
铜漏丁丁杂雨声，夜凉兀坐已三更。十年奔走成何事，依旧韦编对短檠。
三郎沉醉玉环随，不上金舆索马骑。老大独归南内里，风流无复并鞍时。
赤族诚非汉道洪，违时贾祸亦缘公。最怜老却从陈豨，不道先曾辟蒯通。
驾出东南正好春，山中草木更精神。扬雄老去才情减，羞见新来献赋人。
万仞崖擎碧玉台，中闲一镜帖天开。四时自与幽花对，一点时妆不照来。
契此老翁无记性，都忘生月与生辰。春风桃李能多事，特地年年说向人。
禁漏无声昼刻移，天家敕旨出廷墀。诸公且尽仙洲乐，未到分番上直时。
茫茫大化任推迁，消息盈虚总自然。若欲个中生去取，请观四十六年前。
旭老今年锥也无，粪堆却得旧明珠。穹庐半夜无灯烛，请尽平安一纸书。
登山兴尽早宜归，况是东风送客时。只有临清台下水，怪人来此不留诗。
桃源千载锁烟云，若辈安知古有秦。恐是吴兴沈东老，一樽聊复醉诗人。
故乡王屋比瀛州，足迹中年未一游。玉华岭南千万里，几时飞舄到峰头。
鉴水为功利一州，至今称颂古诸侯。渔樵早暮馀波及，耋老思贤尚涕流。
祝融峰下两逢春，雨宿风餐老病身。莫笑五湖萍梗客，海边亦有未归人。
道火何曾烧著口，问透法身藏北斗。当时我若见云门，一杖打杀乞与狗。
瓶中粒粒砚田来，云子香流齿颊开。世上尽多仁者粟，陶潜未有叩门才。
夜深蕉帢带寒澌，隔水青梧辨露枝。问取无心老衲子，几人消得幻琉璃。
人生何事厌嚣尘，泛宅浮家冬复春。今日暂来猿鹤语，他年应召白云人。
吴侬赛社乞年丰，更有丰年喜报侬。吴郡旧时贤太守，玺书新入大司农。
不是心兮非物佛，室中垂语最分明。三年果有留心事，塔下黄金骨尚灵。
五十馀年四海波，建元三载尽征和。中央寸土才无血，沃日浇天瓠子河。
偶来一浴浑无害，何事频游天宝年。爱浴不知心有垢，宫中犹赐洗儿钱。
乘时草窃岂无人，三主相传事有因。毕竟老天怜一念，据敖为粥活饥民。
平生英烈世无双，汉骑飞来肯受降。早与虞姬帐下死，不教战血到乌江。
建业钟残禁漏稀，九重天上早朝时。玉堂清署风霜冷，常恐先生入奏迟。
杞花垂实玉关秋，壮岁无端去国愁。自笑年来身暴贵，画旗春色上龙楼。
夜静春林怨杜鹃，声声啼入介山烟。不知望帝归何日，肠断相从十九年。
雪满前山路欲迷，谁传春信到南枝。想应兀坐幽窗下，正是新诗得句时。
闲窗飘雪共徘徊，羡尔英年出世埃。尽道长安风月好，一瞻瑞像便归来。
千年回磴绝鸣銮，太乙祈灵有汉坛。一夜悲风铜柱折，仙人垂泪下金盘。
铜砂锣里落盛油，生菜还他萝卜头。但看来年正月半，家家门首挂灯毬。
慢骂狂生捋虎须，比言雀鼠意何如。只缘要假刘郎手，兼道才名亦是虚。
少时守岁喜蹁跹，老境衰颓只益眠。明日未应添白发，怕人问处是增年。
江门春雨忆皇都，个个先生六十馀。必有嘉言告当宁，他年应得史臣书。
古寺荒凉近水涯，钟声朝暮落渔家。昔年踪迹曾经此，依旧残阳伴晚霞。
老梅枝上挂牵牛，引得青花上树头。秋圃日斜风露冷，倒垂长蔓拂鸣鸠。
山阴道上桂花初，王谢风流满晋书。曾作江南步从事，秋来还复忆鲈鱼。
三分带苦桧花蜜，一点无尘柏子香。鼻观舌根俱得道，悠悠谁识老龟堂。
二月江村见落梅，风飘花瓣玉成堆。无端醉卧山窗下，时有香魂入梦来。
雪后云收万里天，春从何处著山川。红边绿外无穷思，莫道今年似去年。
少年荡子有黄金，投赠明珰结两心。不得良媒终不肯，一春风雨洞房深。
山中留得岁寒枝，冰雪棱棱不受欺。莫道此君无变化，春雷唤起箨龙儿。
御苑名花万树开，重重金屋锁楼台。忽报风香来满鬓，欢从天上戴春回。
西风吹散马头尘，忍见南来白水津。不独别离伤远道，衰迟亦是要归人。
石人生子便英灵，胎发未除先老成。不读五经并十史，一言才出万人惊。
此邦是处见蛾眉，独有斯亭见处奇。对此已添离别恨，可堪更值夕阳时。
孤坐幽窗静炷香，却疑身与世相忘。红深一树榴花发，绿嫩数杖支子芳。
为愧荒疏不敢吟，不吟恐忤帝王心。本吟出世不吟意，以此来批见过深。
某曾同宦某同年，鹏翼摩云背负天。已觉卑飞难得路，未容高蹈重归田。
宣帝骄奢恣所为，后宫升降略无时。乘危自有妻公在，安许鸾凰是尉迟。
首疏明明点败棋，次篇字字比元龟。人中龙定子瞻是，殿上龙非安世谁。
十载山中读道经，石坛烟雨桂花生。年来卖药长安市，渐喜无人识姓名。
紫金鱼袋岂为荣，玉座真君道更清。坐彻昆仑三万丈，威光恰与此山平。
曾舞戎轩破阵云，血痕犹隐岸花芬。齁齁赤子都安寝，敢记当时尺寸勋。
万峰寺下五湖水，漾漾溶溶掩映中。独倚层栏看不尽，一时楼阁起秋风。
杨花满院掩深关，半摺文书偃卧看。幽鸟等闲回睡眼，暖风时复破春寒。
行李萧萧去住轻，霜台柏府旧驰声。须教一道吴江月，照见中流彻底清。
外道邪山千万重，真言一发尽摧峰。有时明月无人夜，独向昭潭制恶龙。
桃李春风又一场，蹴毬墙外落花香。劝君莫道归期近，惟有临归日最长。
修身尽道素无愆，变故之来出自天。比死见刳申子死，亦皆义理所当然。
乍喜传冰济郁蒸，少间战战复兢兢。却因细嚼凌阴后，犹忆春初履薄冰。
清风白雨洒炎荒，林下听时恰对床。一洗微疴何足道，请观何处不清凉。
不使梨园弟子知，太平音在凤凰枝。一朝野鹿衔花去，长恨秋风落叶时。
平时访我乌江上，乱后逢君汝水滨。欲问龙门真在否，大千沙界邈全身。
隐居不惠不夷间，拜爵山中驿使还。身远觚棱几千里，少微星影堕空山。
竹萌含露供朝餐，余箨犹堪刘氏冠。不道道人心死尽，雨来犹作化龙看。
大舜深山茹草年，荣公带索无衣穿。携家定遂庞公计，旧买烟霞不费钱。
不到青林十五年，长松垂鬣鹤成仙。江东旧事凭谁话，坐尽铜盘一穗烟。
午夜虹光烛斗寒，人间惊得御书看。当时未定君臣礼，想见先皇创业难。
高隐丘园雪满颅，何由巾履到皇都。要将眼见贤甥贵，宅相当年信不诬。
拄杖梯云鸟道斜，石岩深处有仙家。灵根不秘千年迹，留取夭桃一树花。
支遁西行欲买山，乘杯一去几时还。禅心不系湖云似，却恋晴峰缥缈间。
生当末法已违时，尘刹身心愿奉之。布地岂辞头发短，然灯古佛几曾知。
两山风雨故留寒，九陌香泥苦未乾。开到海棠春烂漫，担头时得数枝看。
闭门高卧夜窗空，山酒微酣睡兴浓。月照纸衾浑是雪，道人身在白云中。
平生慨慕古人深，道味先生更所钦。长恨无缘趋末席，灵祠一拜俨如临。
风驭云转□渺茫，石奇松老尚苍苍。留题尽有争先意，谁识棋山是道场。
为爱桃花三树红，年年岁岁惹东风。如今去逐它人手，谁复尊前念老翁。
百年看似暂时间，头白求官亦未闲。独有龙门韦谏议，三徵不起恋青山。
新堂犹揭旧堂名，坐记当年一怆情。万里虎头身许国，归来烟雨课春耕。
红芳渐少绿阴多，留得韶光满内家。不用金炉添麝炷，深闺剩挂木香花。
此心未歇最关情，那更猿声入夜频。从此飞来峰下寺，又添多少断肠人。
火伞朱旗总叱开，新凉稍自白苹回。世人枉了嗔风伯，到底烦渠送雨来。
李公妙迹已千年，零落荒山何处边。世人祗重鹅群字，过落空迷鸟篆篇。
奕奕天风吹角巾，松声水色一时新。山林从此不牢落，照影溪头共六人。
白羽如霜出塞寒，胡烽不断接长安。城头一片西山月，多少征人马上看。
刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
楼阁万重秋雨里，峰峦四合暮潮边。凤城今夕凉如水，多少人家试管弦。
黄州黄菊遍地黄，太守餐英齿颊香。若少醇醪助秋兴，袛应悬榻待周郎。
花老香微春始来，禁寒唯有雪相陪。无情谁为添愁怯，雨后风前亦可哀。
万万松杉万竹枝，人间应是少人知。数僧潇洒相逢处，一鹤昂藏独立时。
大道公行居广居，敢将仁义作蘧庐。直须至理超然会，不在陈编细字书。
江头春水绿湾湾，江上春山拥翠鬟。老我输他茅屋底，无愁终日对江山。
清夜焚香读楚词，寒侵貂褐叹吾衰。轻冰满研风声急，忽记山阴夜雪时。
香台紫气蔼晴空，灵贶神休集圣躬。垂拱万年如一日，礼臣何必议青宫。
三坛中夜讲真经，大集群仙列下庭。唯有老君修别殿，手书云篆送玄冥。
小年那得此风流，老子登临兴未休。恨石尚分三敌国，仙翁合列五诸侯。
居士终朝只念归，日行百里尚嫌迟。小窗春梦分明到，叹息啼乌唤觉时。
紫雾彤云滃九关，玉庭侵晓引仙班。东皇奏罢回寅疏，放散春光下世间。
绝世吟须属二公，休言桑苎玉川翁。清流洁士能同嗜，郁滞昏蒙定耳聋。
龟山之操恨时危，语乐徒劳鲁太师。今日龟山无可恨，祥符年上御题诗。
少年为理但公清，鸿渐行中是去程。莫恨长江为短簿，可能胜得贾先生。
万事无能只守愚，年来更与世情疏。等闲欲射韩公策，已负平生未见书。
吾子沿江千里来，我车不惮陟崔嵬。永嘉贰政年方壮，未用斑衣学老莱。
道是空山却有渠，原来有有亦无无。若能空到真空处，万斛尘埃著碓夫。
今年春早却春迟，冻死莺花春不知。凄绝清明纷雨雪，苦寒如在雁门时。
招提诗壁漫黄埃，忽忽笼纱两过梅。老值白鸡能不死，复随春色破寒来。
醉扶藜杖少盘桓，四远烟萝手自扪。此石至今无处问，祇因来自太微垣。
香溪春老误寻芳，只有愁云映夕阳。今日重来已如此，何须更问海生桑。
莫怪年来鬓易霜，柢缘愁里度春光。杨花何事浑无赖，也逐东风过短墙。
拚老工诗恨不高，苦心错玉与砻刀。正如天禄秋风夜，剔尽寒灯著广骚。
闻道阊门萼绿华，昔年相望抵天涯。岂知一夜秦楼客，偷看吴王苑内花。
春暖春寒二月天，祝融祠畔冶游偏。木棉花老频飘絮，如雪纷纷坠锦鞯。
老随千骑赴毗陵，骑吏朝来有喜声。未到常山三十里，此身已在浙中行。
画舫急随江上鸥，犹嗟不及水先流。欲知今日陈雷社，不数当时李郭舟。
别后重来未有期，且凭图画寄相思。秋风黄叶茅亭上，犹记逢君是此时。
松树何知过百年，树根流水亦清涟。莫嫌寂寞无人到，多有人来正不然。
春风二月到瞿塘，白帝城边春草长。不必桃花满十树，他年人亦比河阳。
吴王废苑草青青，一骑今朝发野亭。谁道别君行路远，去时人醉到时醒。
陋巷当年只屡空，于今还咏舞雩风。已推宝瑟铿然后，莫认青春醉眼中。
弯弯曲曲个形骸，曾向红炉煅炼来。触著上头关棙子，千门万户一时开。
愁生白日恨馀晖，夜夜披霜舞彩衣。莫道梦归全不当，一年一半近庭闱。
春来偏与老人雠，腰膂如弓项领柔。看鹞观灯都好景，正难高处去抬头。
舴艋长牵溯逆流，春风追送几濒头。他年记取南安路，莫误今朝是广州。
抱病荒村望欲迷，骏奔无数独鸡栖。瞻言冬鼓何时歇，好听农郊雨一犁。
孤筇影落清湘外，看尽归云敛复翔。身世悠悠心自许，几回到此立斜阳。
藏一诸公相聚日，鬓毛尚黑齿牙坚。伤心流落江湖上，不见溪翁四十年。
新年城曲坐溪台，密霰初收晚冻开。无限禽声兼柳意，欲催春色过湖来。
何事经年断书信，愁闻远客说风波。西家还有望夫伴，一种泪痕儿最多。
雨滋时物各欣荣，小立方塘看水生。无数游鱼随去住，不容濠上有馀清。
狂僧草圣继张颠，卷后兼题大历年。堪与儒门为至宝，武功家世久相传。
冷淡生涯合晚开，老天故遣雪频催。相逢唤醒平生梦，不误山翁特地来。
心中一寸灰已冷，头上千岩雪未消。老步只宜平地去，岂知今日又登高。
杨柳人家燕子飞，绿浓缘径觅红稀。多年不踏乡关路，最喜青山待我归。
旅舍空时家又空，秦关燕塞路难通。吾儿莫道饥寒苦，君子原来亦固穷。
𫛸鴂鸣时春事空，菰蒲叶小未成丛。已拚江草无情绿，不奈山花恣意红。
万里寒江一镜开，棹郎何处放舟来。桃花春水明年长，浪静风恬及早回。
定数难移岂信然，但修人事可回天。窦郎梦得先灵告，三纪延年五桂传。
囊书喜上省亲舟，千里山川尽旧游。家庆新欢堪计日，前程渐次减离忧。
东风未放晓泥乾，红药花开不奈寒。待得天晴花已老，不如携手雨中看。
兵风鹤尽华亭夜，彩笔鹦销汉水春。天道到来那可说，无名人杀有名人。
三月春光欲暮时，故园回首意兼悲。道傍杨柳心枯尽，犹有青青到远枝。
严城槌鼓暝阴催，剑栈归来第几回。喘汗老兵迎马报，燕王宫里海棠开。
一年一度此行春，深愧无恩及野人。也有一端堪自解，满田清水稻花新。
手诏时颁出广廷，俯从民欲示仪刑。庙堂佥允都俞议，方许昭垂粲日星。
老子端有衲子缘，独喜时时听三下。莫向诸方说久参，白头且结淮南夏。
再出东城思惘然，青山依旧绕长川。昼游追及承恩日，屈指浮生又五年。
帐中蝶化真成梦，镜里鸾孤枉断肠。吹彻玉箫人不见，世间难觅返魂香。
云淡风轻近午天，望花随柳过前川。旁人不识予心乐，将谓偷闲学少年。
沉香亭上酒醒迟，正是君王赐浴时。知尔先秋畏摇落，十分春色在蛾眉。
嫩绿桐阴夹道遮，烂红野果压枝斜。日烘细草香无价，况有三枝两朵花。
难把长绳系日乌，芳时偷取醉工夫。任堆金璧磨星斗，买得花枝不老无。
三茅别有洞中天，我欲山居屏世缘。累行积功多蜕举，玉宸欣有地行仙。
道人下笔重黄金，尚忆宫墙古木深。独倚阑干挥老泪，江山风雨动哀吟。
建武中兴宝运开，股肱俱是济时才。汉家鼎祚如磐石，此老方图拂袖来。
苍壁墩头野老家，一池云水一篱花。高林雨过柴关晚，鼓吹眠听两部蛙。
青门挂冠春欲暮，白首放歌江上归。野老相逢话朝市，龙飞天子正垂衣。
绛縠囊收白露团，未曾封值向长安。昭阳殿里才闻得，已道佳人不奈寒。
迢递金壶漏水长，轮更传点报君王。诸宫各进时新果，尽著龙床驻夜香。
一派湖州画里诗，娟娟疏筱两三枝。朝来邗水帆前雨，正是龙孙长箨时。
希贤事业愧庸才，煅炼磋磨志愈乖。世泽厚深流庆远，道心连日得悠哉。
相怜相伴小洲前，紫府离今不记年。曾是玉皇亲手戏，教来双作水中仙。
北风萧萧吹江关，白波几度流雪山。将军倚剑飞艎上，却似当年下濑还。
二年鞭弭侍君轩，立仗从来愧不言。乞得闲官九仙隐，身谋优稳荷明恩。
祖帐高歌易水滨，风波萍梗旧雷陈。明年定有归来日，共醉青湖玉带春。
猿鹤何曾肯受羁，偶来亭畔立多时。物情未到忘机地，步步行行只自疑。
忆年童稚饱经过，半百光阴奈若何。万事悠悠空白发，一怀慷慨为君歌。
赋罢凌云气不降，长杨羽猎妙无双。老来却解人间事，摊得玄经覆酒缸。
观鱼曾出汉昆明，延访徐徐并马行。莫道霸图无际会，六条真不愧才名。
明月行空照胆寒，翠微高处倚栏看。寥寥物外非尘世，万籁无声清露漙。
樱桃园裹鸣禽乱，獬豸池边积草多。七十年前繁盛地，曲溪深隧见张罗。
鼎沸秦汤满世间，恨无凉雨洗松关。道人识破先天易，又欲携包过别山。
色香无比出西方，何物妖狐号六郎。手折一枝聊供佛，前身定是老柴桑。
十年山馆始围墙，竹里开门笋正长。但著小车行得过，不嫌春露湿衣裳。
阛阓当年市井臣，卜居曾与五仙邻。芝田茂草生戎马，犹梦呼鸾谒玉晨。
此道何时不大明，青霄无奈片云生。几回欲扫扫不得，不扫凭谁代若行。
二月行尽初日晴，千枝万枝玉纵横。常年花谢今年发，始信春迟却有情。
城外青溪出洞门，道人归去日长曛。柳花满地无人扫，隔水遥看是白云。
水光山气碧浮浮，落日将归又少留。从此祇应长入梦，梦中还与故人游。
年时忆友在吴山，只隔钱塘一水间。今日独看淮泗月，千山万水不知还。
引鉴能知天下肥，此时未纳寿王妃。龙眠解向丹青里，写出开元治乱机。
小苏年少最多才，半酒扶将入内来。重饮玉钟方下笔，思泉如涌不劳催。
龙首黄扉老大臣，婆娑听履上星辰。西风一点违天血，同是先朝拣拔人。
莫向东风折柳枝，柳枝才折便兴思。红尘鞍马红亭路，却似当年送别时。
长官心事古人前，碧玉峰峦碧玉泉。洗出北归烟瘴眼，光明欣睹太平年。
千秋肝胆凭谁见，想见丰裁三十年。面目何殊真与幻，十分珍重故人边。
来时风雪乱纷纷，归日川原处处春。因识发生真意思，雨馀花柳更精神。
水深厉涉祇肩舆，未信当年子产疏。到得中流心不竞，等闲一叶去凌虚。
武昌城对汉阳城，城下长江漫漫平。二十年前曾过此，烟波一望不胜情。
终身于物共推移，大隐金门是我师。眼不皆青从世尔，玄如尚白欲谁欺。
借问城南老居士，新年乐事复何如。春寒催唤客尝酒，夜静卧听儿读书。
新郎玉润眼中稀，五日严程便促归。若使异时驱传过，肯教回马款柴扉。
才难济世甘避世，心不怨天唯乐天。林下山间深密处，曲肱饮水兴悠然。
常年十月未花开，雪片今年九月回。便有早梅随早雪，一枝笑看万花摧。
从令处士题鹦鹉，所少文君典鹔鹴。指口大堪容卷白，转喉何必寘雌黄。
是邦凋瘵古来无，只为从前有羡馀。第一切须除此弊，庶几民力少能舒。
徵书应怪驿来迟，制锦文成祇自知。汉家封侯男儿事，况及冯唐未老时。
四十馀年金榜客，玉堂人诧笔如飞。君王亲重儒臣选，肯受南方一物归。
阳进阴消属此时，凝旒南面盍深思。微臣自愧无规谏，愿献元朝学士诗。
一磴停来一磴攀，半乘云雾半登山。世人不识飞仙事，看我天池洗药还。
野童撷菜疏移步，客子追程有底忙。茅屋破时偏入画，布衫洗了晒枯桑。
共到东园把酒卮，邀欢只畏酒行迟。尚书有对何能顾，况是尚书无对期。
红葵赤葵如晓霞，不见天地不泾斜。报道故人须早至，庭前尚有未开花。
熊罴十万建行台，单骑谁教免胄来。一日捉将沙漠去，遭逢碧眼老回回。
旅馆寒灯独不眠，客心何事转凄然。故乡今夜思千里，霜鬓明朝又一年。
角莹纤琼鳞粲金，拥珠闲卧紫渊深。时来天地云雷举，起作人间救旱霖。
田夫所入最为艰，终岁辛勤不得闲。劝尔小争须隐忍，破家只在片时间。
春旱愁人是去年，如今说著尚心酸。篙师莫遣船迟著，见说苏州好牡丹。
吾乡英秀颇能文，子复区区慕碧云。请用三多为祖式，他时自与古人群。
细逐流风遍大田，皑然一色绝中边。空生惯识岩中镜，何似天花乱坠年。
千本春桃行石颜，暖风扶袖入云端。庾郎食菜今多少，但看行厨白璧盘。
下舆照涧数星星，一世还如隔世经。不见山东李十二，青山山色只青青。
东京亭下水濛濛，敕赐游船两两红。回纥舞时杯在手，玉奴归去马嘶风。
瀑雪一千馀丈白，洞庭七十二峰寒。当年若也收归藏，此录谁知是别传。
天仙下寓人间世，爱欲都忘只爱山。更向冯仙问陈迹，烟萝深处勇跻攀。
英妙终军蚤弃𦈡，吴中佐郡日悬鱼。秋风祖道仙踪远，满路棠阴拂使车。
书成欲寄庾安西，纸背应劳手自题。闻道近来诸子弟，临池寻已厌家鸡。
无人不道孟光贤，结发相从十九年。风雨梨花寒食夜，绿窗弹折凤凰弦。
天子临轩遣老臣，亦忧涂炭远方民。秖应三载清如水，不涴天南一点尘。
白发熙宁老诤臣，凛然心胆大于身。吾侪坐看冯唐去，谁起云中废弃人。
蕊珠经罢玉香消，白鹤来时树影摇。环佩一声人不见，满天风露月中霄。
江村日暮寻遗老，江水东流横浩浩。竹里闲窗不见人，门前旧路生青草。
一麾江郡领尘官，何似山中菽水欢。梁楚板舆平似砥，凭君休说路行难。
道人已悟孩提事，弃掷泥儿坏纸鸢。闻道近来都识破，丹青便面亦轻捐。
石梁飞雪赤城霞，察岭欢溪处士家。金策君曾鸣玉过，西流曲曲尽桃花。
去年春水荡离忧，今日秋山积近愁。满月云林难指数，碧烟一带自沉浮。
桑叶绕绿多纤纤，蕨芽正肥春笋甜。茅屋人家风日好，老翁扪虱傍颓檐。
蝶翅平沉疑坠叶，蝉声孤起在高枝。空庭秋意无人会，月转西楼淡淡时。
湘娥故把玉钿留，能为幽人一洗愁。不似梅花枝干古，凋年寂寞暮江头。
午昼葵花泼眼明，绿阴深处辘轳声。燕泥吹落欺人睡，无赖薰风也世情。
未明冠佩集龙楼，上宰貂蝉导冕旒。羌虏欢呼瞻盛礼，躬迎八宝受天休。
岁暮行人竟不来，空吟溪树觅寒梅。何时消尽关山雪，收拾春风入酒杯。
春雨秋霜系所思，伤心舞彩竟无期。后来六簋陈祠祭，得似承欢菽水时。
七岁吾从乃祖游，童蒙深愧未能求。堪嗟四十五年事，昔未裹头今白头。
伊人洄溯咏蒹葭，小谢诗篇世所夸。知子往来非别事，罗浮勾漏足丹砂。
徘徊无处谒精庐，义胆忠肝一卷书。昏主乱时公尚尔，清朝平世合何如。
杖头高挂百青铜，小立旗亭满袖风。莫笑村醪薄无力，衰颜也得暂时红。
山院清吟雪作堆，锦囊开口等诗来。尚嫌句里欠平淡，忍冷巡檐看老梅。
□□如斯兼儿丑，丹青写出十分真。凌烟绘像吾无望，喜在山林老此身。
白发蒙茸已满颠，风流不惜杖头钱。浮生尽说黄金好，不与人间买少年。
东驱海若百年傩，尚度龙沙几两驼。春雨莘郊留负耒，秋风渭水起渔蓑。
学道先须不要痴，痴心未了转狐疑。迷云头上黑如墨，白日茫茫几个知。
白发星星筋力衰，种田犹自伴孙儿。官苗若不平平纳，任是丰年也受饥。
西府风流载世长，玉龙鳞甲更储祥。庆源衮衮多英杰，可但韦平一再芳。
竹产名山性自灵，风稍扫地不时停。伶伦若得裁成管，律吕清音叶帝庭。
幽燕地冷无春晖，此时道归郎不归。今朝朔风欺远客，又还无处寄寒衣。
鬓犹点漆面桃红，乾道淳熙辈行空。不是修身存养力，自缘方寸与天通。
中年为别更堪频，四海无家托一身。此别时须问生死，孰知诗力解穷人。
划成天堑抱天关，铁马戈船日日闲。九叶神孙当北极，千年紫气满钟山。
自插斜枝垫角巾，诗狂又有老精神。黄昏酒醒欲归去，月出山来唤住人。
同年分袂不通书，陇峤巴川星散居。骢马经行能问讯，定应投刺不踌躇。
平居懒与慢相亲，养拙藏愚春复春。已信此心安此命，世情奈值不容真。
三年乌府长琅玕，粉箨新梢次第看。今日成林足风雨，坐听清响彻云端。
一味清贫好送年，堪嗟柴炭买无钱。生涯幸与干戈远，不管天明听雨眠。
漠漠江天吴楚分，几重树色几重云。客心已逐归帆好，谁道溪边有隐君。
金碧丛中翠艾垂，正当午日一朝时。君王自进长生缕，细剪菖蒲泛玉卮。
冬令阴阴我独晴，世间寒暑本思成。玉珂金钥声中睡，无限山林入耳声。
年来乳燕亦堪羞，不学杨花得自由。飞过几家门户去，直须寻见最高楼。
一幅湘山千里色，碧天如水盖秋宽。磨钱作镜时一照，乞与禅斋坐卧看。
五月楼船始到家，山中无处不桑麻。今人却笑东门老，白发春田独种瓜。
五十九年蘧伯玉，家无担石居无屋。喜君马上风前诗，似我南坡月中竹。
莲社高人久寂寥，草堂风物故萧萧。追还旧观须公等，唤我它年寄一瓢。
六朝江水故依然，隔断中原又百年。长笑桓温无远略，竟留王猛佐苻坚。
道穷夫子不东周，历世纷纷讲智谋。四老若将三杰比，真成饮水胜封侯。
无姓无名逼夜来，院僧根问苦相猜。携灯笑指屏间竹，记得当年手自栽。
飞却青天白鹭鸶，短篷相伴月明知。只因独速归来后，见我沧洲小立时。
杏梅成实夏阴浓，波面繁花刺眼红。莫为春归减欢兴，共将弦管乐薰风。
不独高明不可谩，仍知不似泰山安。五丁破道秦通蜀，却被行人脚下看。
画舫新成水拍堤，悲丝急管韵参差。吟风啸月年年事，未省曾经兴尽时。
琪树西风枕簟秋，百年心事付东流。鲈鱼正美不归去，一点沙鸥胜五侯。
不因灯火有元宵，彊把时光慰寂寥。十四年来无此兴，三更踏月过河桥。
太子奢华能几年，尽将春梦付荒烟。错听古调一两拍，空嗅斯文数百篇。
一味清风万竹阴，自行自坐见初心。已抛仙侣枕中梦，能听老陶琴外音。
十年祇有一钟期，泪落相望百尔思。寂寞广陵无复见，崩腾霖雨几人知。
何年龙向石床蟠，瑶岛幽清万壑寒。一自行云翔碧落，弥空花雨尚漫漫。
淡墨随烟拟向谁，邮亭是处结相思。欲知过客低回苦，遗袜当年传玩时。
先公遗德在江乡，死后人传姓字香。圣主恩深推锡命，千年黄壤有𪸩光。
功成一旦等闲休，岂信升沈满眼愁。莫道盈虚干甚事，天仙灭静镇常幽。
赵括谈兵世鲜伦，长平一败血成津。谁知蹙项安刘者，却是当时重厚人。
如意来尸释梵宫，雨花狼藉湿春风。自惭老矣无灵骨，日在深云听讲钟。
胜负区区昔已非，山河今落太平时。歌声皆是田家乐，岂有虞姬一段悲。
舞袖何年化作云，玉箫声断凤离群。春风似惜泉宫恨，片片吹花落古坟。
廿年不见老花光，写得繁枝远寄将。一自断桥相别后，暗香几度月昏黄。
世上笑啼半假真，问君笑脸向谁人。风前对客娑娑舞，笑罢还疑亦起嗔。
细雨无烟昼不开，杖藜同访古如来。声求色见无非道，举似时人一任猜。
春来多病圣频中，歌曲双青笑拂红。今日闭门常静坐，始知身世已衰翁。
一道沧江隔战尘，白苹风起浪鳞鳞。新亭满眼神州泪，未识中流击楫人。
千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。
墓道深衣自涕洟，分明入耳似闻诗。月征日迈求无忝，尽是临深履薄时。
嵌空才入泉潏潏，隔凡倒悬若锥立。道士云是闾丘公，入向华阳便门出。
金谷园中草色深，水楼终日柳阴阴。风前拨尽琵琶调，谁识当年马上心。
凉风簌簌动拳毛，入眼骊黄价并高。未脱盐车充上乘，当时谁作九方皋。
当年此树正花开，五马仙郎载酒来。李白已亡工部死，何人堪伴玉山颓。
扁舟几度到南昌，东望家山道路长。醉里不知身是客，故人多处亦吾乡。
暖云台观绕歌弦，花底吹香翠鬓船。闹处如今浑懒去，可能心绪数年前。
三年尝尽万间关，力怯强弓寸寸弯。何日变成闲世界，与君夜月对湖山。
梅子黄时雨气凉，金炉不断热沉香。座中总是朝天客，伋醉君门白玉觞。
雨旸时若赖君侯，万室欢呼庆有秋。不论高原并下隰，民间稌黍一时收。
去年此日身栖雪，今日依然雪裹身。岁岁尽传阳已复，何曾一线及流民。
常时花柳暗春风，红袖钩心咽小钟。昨夜珠帘罢歌舞，月明归路马如龙。
治水开陈遂刻碑，钜贤留意向当时。主翁不作知音贺，妙绝如何见好辞。
收拾乾坤一担担，上肩容易下肩难。劝君高著擎天手，多少傍人冷眼看。
西望不见昆仑池，白龙上天归何时。望中心逐飞云去，半挂玉台松树枝。
人间久矣喜相倍，道术参同岂吝哉。他日功成果轻举，为吾天上作梯媒。
草屋竹门江岸旁，三三两两竞携将。尔曹应念宦游好，不念西来道阻长。
地下宝光犹解见，眼前天象却茫然。君恩自古难贪恋，乃父反输少子贤。
半生白发老南州，一见屏星万户侯。归去山中诧猿鹤，浪歌白石饭黄牛。
报道羊车指日临，莫题纨扇罢悲吟。双蛾欲画仍教洗，恐负当年辞辇心。
如君官罢一身轻，我亦今抛世上名。临别授君云水趣，管教颔底黑须生。
露丛花发例皆迟，异品敷金不诡随。应节及时真可爱，登高且把泛瑶卮。
胡来胡现劫灰深，风鼓三灾海印沈。急过当年无佛处，庭前空有柏森森。
溪头不种桃花树，商贾年年桥上多。昨日扁舟风雨过，无人肯著钓鱼蓑。
万里江云收玉峡，数行家信出金川。为兄同慰凤毛种，不惜歌欢鹢首船。
石家步障久成尘，移作包山一段春。惆怅日斜原上路，年年红雨打行人。
昔岁陪游旧迹多，风光今日两蹉跎。不因醉本兰亭在，兼忘当年旧永和。
韶光三月恰芬芳，禊饮池头泛羽觞。画鹢翩翩戏龙虎，一时佳景类江乡。
归棹前年酒满缸，牵衣稚子慰离肠。却怜月色连秋色，依旧他乡忆故乡。
先生老态似枯禅，解后东风也欲颠。才雨便晴寒便暖，四时佳处是春天。
骇浪惊风动楚天，乡心羁思漫年年。鲈鱼不受寒江钓，今夜朱矶雪满船。
病较欣逢五五辰，宫衣忽忆拜天恩。旧时叠雪含风眼，今看空山雨点痕。
松风一榻雨萧萧，万里封疆夜寂寥。独坐瑶琴悲世虑，君恩犹恐壮怀消。
老梅奇崛石崚嶒，千古风霜共结盟。世态炎凉少知己，不妨尊酒伴双清。
一径蜿蜒万壑遮，良田美树衬烟霞。明时不作秦人避，欲占膏腴别起家。
闻说当年白玉楼，有人秉笔侍宸游。如今世上无长吉，谁敢乘云驾赤虬。
三春川峡下荆门，襄汉江声万马翻。锦缆棋舟成辇道，琉璃新筑帝城垣。
平明小队出郊墟，尽日登临据隼旟。闻道仙人尸解去，尚应犹学世间书。
临路深怀放废惭，梦中犹自忆江南。莫言塞北春风少，还胜炎荒入瘴岚。
汾水衣冠若景从，千春稀事此时逢。洪波浴雾楼船发，白日中流翔赤龙。
笑拂孤芳旋汲泉，忽如身堕晓霜天。一生寒瘦知何用，只得清名垂万年。
当年戈甲过垂虹，闻说楼船照水红。贼去烟波已如镜，却还风月与渔翁。
道边绕庙占疏凉，郊远山连草树荒。果有祖师传印在，为予试热一炉香。
君恩追忆不胜哀，老泪乾枯病骨摧。陵下一来肠一断，馀生知复几回来。
老师略展摩天手，便有儿孙建大功。五百大士安栖日，汉江千古起清风。
化鹤重来见此身，当年华表已成尘。神仙本是人间梦，何处桃源可问津。
洛阳寒食苦多风，扫荡春华一半空。莫道芳蹊尽成实，野花犹有未开丛。
等闲白却少年头，悟得空时总不愁。毕竟生来何所有，只如水上一浮沤。
古佛犹存旧道场，庭前依旧柏苍苍。莫谤诸州无此语，禅林奔走错商量。
丹诚一点誓忘生，不为当时识姓名。福善祸淫天道远，满担诗卷若为情。
铜脊棱棱瘦有神，身从百战老艰辛。风沙失路怜归后，欲问夷吾不见人。
风萤开阖度松阴，松下飘然倦客心。几点清光照凉夜，何时远寺得幽寻。
送君时节水平堤，见说江南雨正凄。琴未出门弦已缓，枉将离泪向郎啼。
灾曜偏临许国人，雨中衰菊病中身。清香一炷知师意，应为昭陵惜老臣。
他时夜雨困移床，坐厌愁声点客肠。一听南堂新瓦响，似闻东坞小荷香。
满树新英待发时，东风先动向阳枝。同根若是生疑怪，为道开迟谢亦迟。
薄雪悠扬朔气清，冲风吹拂毳裘轻。人看满路琼瑶迹，尽道光华使者行。
务学修身要及时，竞辰须念隙驹驰。清宵白日供游荡，愁杀堂前老古锥。
把酒江头烟雨时，遥知江树已芳菲。应怜倦客荒茅里，落尽梅花未得归。
百年雄杰玉屏老，疑有英灵在此间。几日邻乡买田了，闲时骑马看南山。
不论城外与城中，时节欢然一笑同。棠棣花残紫荆老，可无书札问孤鸿。
天河浮动肃清宵，一合经年兴正饶。却怪西来寒夜雨，只劳乌鹊结星桥。
回思梦里繁华事，幸及当年乐此身。闲立斜阳看儿戏，怜渠虚作太平人。
松间清月佛前灯，庵在孤峰更上层。犬吠一声秋意静，敲门时有夜归僧。
定息山斋不记年，花开花落自然然。翻嫌看历鲁多事，莺燕时来已报先。
杏花无数连村落，也有人家挂酒旗。春色撩人只供醉，却怕风吹易醒时。
乌马穿松得得来，白云封寺径封苔。闲官莫道无闲趣，也傍泉声弄酒杯。
洞元道士酒中仙，散发人间五十年。醉后不知山月上，竹间横枕一琴眠。
楚人未筑上游城，千古冤声尚未平。雉堞已然无石虎，不知何用昔时名。
同年喜有绣衣人，沅水相逢意气亲。我去君留莫惆怅，边氓快睹晓霜新。
鳞差甲子渐衰迟，依旧年年困乱离。八月夜长乡思切，鬓边添得几茎丝。
雪崖风节凛飞霜，蕙带兰袆道味长。剩贮诗书遗诸子，乡人共诧白眉郎。
老眼逢春病有花，淋浪醉墨字如雅。悬知不是唐王播，惭愧高僧护碧纱。
半世羁游厌路岐，凭鞍日日数归期。劳君树杪丁宁语，似劝饥人食肉糜。
出处依稀似乐天，敢将衰朽较前贤。便从洛社休官去，犹有闲居二十年。
雪拥闲门尽未除，小斋人道似禅居。年来日历无多事，只有求方与借书。
同年折桂复同官，同巷衡门指顾间。纵是薄情诗兴涩，可能无句到阳关。
吴郎归骑入长干，窈窕佳人咏合欢。若问荔枝何所似，胭脂香染水晶寒。
行役当年结二林，多男节侠足千金。桑田沧海须臾变，今日能无感慨心。
邂逅京华忆昔时，匆匆长恨遽暌离。重来只有声音在，两鬓萧萧各欲丝。
明月相看未厌贫，好风无价一披襟。苔檐不扫少来往，两部鸣蛙草自深。
悲秋应亦抵伤春，屈宋当年并楚臣。何事从来好时节，只将惆怅付词人。
火馀介子身犹在，槁立鲍焦心愈坚。欲向前村问遗叟，石荒树老不知年。
孤竹身为百世师，范公手染退之辞。不知青社挥毫日，得似天章论道时。
心专慕道真空法，恬澹清虚好到头。如此修行皆尽达，十洲仙侣道相求。
老境睡多行立少，浮生会少别离多。安得此身重壮健，一杯朋旧共高歌。
要识先生真实地，龙门浪里碧崔嵬。时人著眼这边立，亲切何如到一回。
书剑三年入病乡，功名心碎万人场。月来风静黄昏后，零落梅花十指香。
镜湖流水漾清波，狂客归舟逸兴多。山阴道士如相见，应写黄庭换白鹅。
汉苑秦宫半夕阳，年年春色管兴亡。霸桥折尽青青柳，不为行人也断肠。
一山未尽一山登，百里全无一里平。疑是老僧遥指处，只堪图画不堪行。
篆封官假一旬间，身领儒官未是闲。闲里尚多忙里债，爱人多少未游山。
桃李浓时恰退藏，甘随萧艾隐风光。转物堂前春欲绝，稍依宫样试严妆。
百花耐久说柽桐，选甚薰风秋雨中。谁道花无红十日，此花日日醉潮红。
白首苍生意未忘，起扶衰老为残伤。也知战伐非吾事，不杀军中叩马郎。
钟鼎山林易地难，丈夫出处正相关。绣鞍大马都门道，却忆西楼看碧山。
桃花红绽断桥边，杨柳垂阴散绿烟。记得少年曾取醉，玉人扶上总宜船。
瞿聃杨墨宁非学，治狱行兵亦有师。惟是儒生知择术，百年穷达守书诗。
万年明主是羲皇，纵饮何妨白发长。君见东篱佳色起，小园偏得上林霜。
宿雨留云被半岩，晴光飘散雪毵毵。沾衣不识骨轻重，下有老龙无底潭。
千金骏骨本空群，一入天闲更绝尘。元狩乐歌今不作，松阴空老涯洼身。
世间物物全天理，自是时人鲜克知。原始返终全太极，穷神知化入无为。
佳人绝世堕空谷，破恨解颜春亦来。莫对溪山话京洛，碧云西北涨黄埃。
范蠡功成便五湖，鸱夷未了复陶朱。争如终老严陵钓，千古清名一事无。
冒风冒雪冒霜寒，手足胼胝百状艰。只为胸中春一点，未能忘世卧溪山。
绿阴还翳化时衣，生息曾堪讽后妃。休向鸣蝉频怒臂，个中黄雀正交飞。
城瞰昆明池水滨，碧鸡山色日相亲。也知不忘乡关意，时对梅花想故人。
墙仞未容肩可及，豹斑时许管能窥。相逢一笑无馀事，明月满怀心自知。
王孙妙染碧虬寒，三过苕中偶一看。何事世人争鉴赏，悬崖尺幅郑家兰。
忆骑官马过滦阳，马乳累累压架香。酿就琼浆三百斛，胡姬当道唤人尝。
嵌岩中有玉为壶，不作嵇生守煅炉。玩世肯尝东老酒，翻身时过洞庭湖。
提兵又过飞来寺，报国深惭似去年。但得文华人物在，人间何地不神仙。
素蘤秾香分外奇，野田秋草共离离。谁云南国芳菲少，一种幽香陆贾知。
政成五月愧前贤，又向东风解画船。却羡乐天诗里道，皇恩曾许住三年。
不信荣华有是非，幽缧终日掩圜扉。世间满眼愁人事，忽见孙郎能蚤归。
岱岳东南日观峰，鸡鸣遥见日轮红。仙家应说人间世，银箭金壶漏未终。
老乾疏枝浸寒碧，浅香孤韵带微霜。迎风破萼未全折，含笑佳人对晓妆。
楼上当当彻夜声，与人何事有枯荣。已传纸贵咸阳市，更恐书留后世名。
一切女人皆障道，十分厚味最伤生。登床未敢期穿屦，见慢须防起现行。
青蒲翠草望秋零，乱絮迷春困不醒。林下水边时一见，对人应是眼中青。
湘中老人读黄老，手撷金光玉芝草。他年谒帝何所征，一点苍梧紫烟小。
千年佛阁与云齐，足力穷时目力移。堪笑痴儿夸壮丽，那知芥子纳须弥。
十载重来古寺中，布衣犹似昔年逢。山僧却记吾名姓，不击阇黎饭后钟。
三年原不下胡床，饮尽山光与水光。莫把渠侬作官看，此身便是贺知章。
拖紫锵金济世才，知君倚玉望三台。深山穷谷无人到，唯有狂愚独自来。
草堂四壁一瓢空，举世无人与我同。黄犊山南又山北，犁春犹有古人风。
柴米油盐酱醋茶，般般都在别人家。岁幕天寒无一事，竹时寺里看梅花。
馀事谁能竞世纷，闲临风月戏为文。清时不作闲时乐，只恐樱桃口笑君。
不肯春风时世妆，岁寒崖谷倚冰霜。人间亦有知香者，盍遣一枝横出墙。
偶别玄都玉笥班，却藏名姓到人间。须臾跳入壶中去，白日青天何处还。
树林阴翳疑无日，泉石清寒不待风。露顶脱巾消散处，坐忘人世在炉中。
解郡西归疾有痊，洛台分籍养高贤。逍遥莫道无推重，云外传呼拜表天。
三时赐食天厨近，再宿偷吟禁漏清。二十五家齐拔宅，人间已写上升名。
快烧铜鼎攲胡床，边头初试蟹眼汤。竟陵谷帘定少味，唤取阿羽来说尝。
昨非今是若为论，有愧悠悠出岫云。老鹤乘轩本无意，何妨饮啄混鸡群。
女乐之行恨未忘，时人又为去齐伤。圣贤出处常如此，道运终天孰主张。
直须办得身如石，一线开时石不如。自解点头须自肯，待他人肯费分疏。
冷落郊原值禁烟，红桃一树倩人怜。行来尽拂残碑看，若个能知后百年。
皇穹覆载本无私，圣主恩波讵有涯。炎荒喜沐尧年雨，黎人重拜汉官仪。
管急弦繁拍渐稠，绿腰宛转曲终头。诚知乐世声声乐，老病人听未免愁。
老去山农白发饶，深帘晴日坐无聊。荣枯过眼无根柢，戏写庭前一树蕉。
尘世难逢笑口开，菊花须趁此时栽。西风且莫频吹尽，恐有东篱旧主来。
隔断青峦一片云，仙𨫼法鼓半空闻。有时酿得松花酒，瓮里浓香幸见分。
试把人间比梦间，也须回首旧家山。人生待足何时足，未老偷闲却是闲。
道士门前春日温，千重碧草睡鹅群。山风忽送桃花雨，湿遍床头白练裙。
洞口时时护白云，莫教容易入红尘。更须检点桃花片，流出溪前惹世人。
君复孤山数百年，此花又在此翁先。只今起早新栽树，后世相看亦复然。
御气金门起郁蟠，至尊当殿候鸣銮。玉食直移九州养，龙楼长奉万年欢。
风俗相邻𫛞舌蛮，杖藜南去早宜还。年今已近强而仕，捷径休离少室山。
翩翩长袖越罗轻，玉骨冰肌照眼明。莫道元家人已去，千秋重睹薛瑶英。
位先八座裴公府，家近扁舟范蠡湖。见说午桥风骨好，寿时曾入画中无。
上方直去天一握，归路转回山半腰。老衲迟迟缘底事，要乘佳月过溪桥。
八阵图荒认旧痕，当年蜀将驻三军。出师不遂中原志，老树寒烟锁暮云。
雨晴春鸟语叮咛，松外青山花外亭。昨夜仙瓢酒初熟，道人无暇读黄庭。
二十年前处士家，淋漓宫锦醉黄花。即今童稚皆成长，留客焚香细煮茶。
昔年禹庙閟神功，遗干槎枒自一丛。彷佛苍龙鳞甲动，倒翻云影下晴空。
鼯鼠终成五技穷，老于文字苦无功。谩将平日雕龙口，细为离骚说豸虫。
恰有三百青铜钱，凭君为算小行年。坐中亦有江南客，自断此生休问天。
鹅鸭同群世所知，蜀人竞送放生池。比来养狗图鸡在，不那阇梨是野狸。
洞庭橘子凫芡菱，茨菰香芋落花生。娄唐九黄三白酒，此是老人骨董羹。
荣木欣欣春向暖，向来古木摧为柴。随车男子今何在，道士罗浮又复来。
入松穿竹路难分，藉地连岩总是云。欲问老僧多少事，乱泉相聒不相闻。
攀石扪萝到更幽，玲珑咫尺懒穷搜。旁人不会当时意，为欠门生作伴游。
叶底榴花蹙绛缯，街头初卖苑池冰。世间各自有时节，萧艾著冠称道陵。
天宝年间宠贾昌，黄衫年少满鸡坊。绛冠斗罢罗缠项，又得君王笑一场。
越奸越狡越贫穷，奸狡原来天不容。富贵若从奸狡得，世间痴汉吸西风。
淮北淮南应战场，只今春草饱牛羊。时平不假金汤固，淮水汤汤一苇航。
人众由来口铄金，漫从时好答人心。堪怜寒露冰壶玉，尘满冠巾汗满襟。
青丝茵褥是柔莎，白苎衣裳胜绮罗。千树桃花红一色，春光谁道不须多。
九月云中雪不迟，香貂初上髻鬟时。酒酣共射阴山兔，双兔雌雄谁得知。
春城柳色入东华，莫惜骅骝过酒家。记得去年江上别，风吹二十四桥花。
谁寄梅花置枕傍，前时复得枕清香。因香梦彻江南路，江水浮天月似霜。
日日伤春到水头，摧颓还拥黑貂裘。梦回不识邯郸路，老去真思广武游。
病欺年去故相加，要害先攻两辅车。解后神工如掇拾，愧无樽酒对榴花。
戒子桥南白塔西，青桐新长盖楼枝。轻风忽向楼前过，不似长安店里时。
显谟延阁照西清，玉轴牙签各有名。圣略秘机贻万世，君王垂拱致升平。
细雨霏霏洒路尘，龙神有意迓佳宾。世间小节成姑息，尽念熬焦烈骨人。
朔风鸣鼓下寒川，西指淮流即是天。十万人家杨柳树，半开青眼望新年。
二十六窝猿臂上，夜晴引手酌星河。忽惊此地羊肠险，世路羊肠崄更多。
杜家桥外杜家村，细雨斜风暮到门。多谢主人怜老大，盘飧杯酒夜温存。
楚炬秦坑六籍埃，芳心争忍不同灰。若非斯道终难坠，雪鬓应消异世才。
红叶黄花风露清，比来春色不多争。秋山却也堪人恨，白与高欢作锦城。
轻烟薄雾锁平川，全似江南二月天。昨夜溪头新雨过，分明洗出太平年。
炮车亭午作云头，喜雨亭前黍稌秋。但得人间瓯窭满，等闲万虑一时收。
打窗悉窣连江雨，吹柁呕哑拍岸风。篷底醉眼那得隐，时闻鸡唱梦魂中。
老子愁来只苦吟，一吟一叹为秋霖。居人只道秋霖苦，不道行人泥更深。
老眼看花兴未厌，不知头上雨廉纤。流莺浪语春风恨，谁拗花枝插帽檐。
君将肝肺托诸诗，我道溪山是外围。人或有疑容未信，已如深信不妨疑。
窗眼阴晴晓未分，一年忧乐稍相寻。山林自惯清凉极，且放今朝到铄金。
东风吹雨湿西湖，未许苏堤酒剩酤。试向花翁问花讯，不知花似去年无。
烟波万顷水茫茫，回首衡阳道路长。天阔霜寒秋欲老，西风云外自行行。
去年今夜此堂前，人正清歌月正圆。今夜秋来人且散，不如云雾蔽青天。
花时闷见联绵雨，云入人家水毁堤。昨日春风源上路，可怜红锦枉抛泥。
岁莫栖迟老树村，纷纷急雪洒黄昏。乘舟谁效山阴客，不是晴天不过门。
峰高水冽可栖迟，石隐千秋擅胜时。今日舟回常在耳，晚山一路画眉啼。
投老归来供奉班，尘埃无复见钟山。何须更待黄粱熟，始觉人间是梦间。
正统四年秋九月，天官门下识君时。神都第一科中客，接踵青云愧后期。
状元忠义古今传，野史何如旧史全。删述总烦胡学士，姓名犹记丙申年。
君王待士古来无，令德高名满八区。济美喜看贤世子，巳能端拱礼诸儒。
汉家公主昔和蕃，石上今馀手迹存。风雨几年侵不灭，分明纤指印苔痕。
云里养鸡非是达，山头抱犊未为真。何如老奉闲香火，醉卧林间了此身。
老来慵把种花锄，片紫纤红一任无。不忍今春孤负雨，自收檐水浸菖蒲。
曲江西岸又春风，万树花前一老翁。遇酒逢花还且醉，若论惆怅事何穷。
去岁中秋政病馀，爱它月色强支吾。今年老矣差无病，后夜中秋有月无。
吾家屋后山茶树，树始栽时我髻丫。三十四年今过屋，春风两鬓不教华。
捣药年年住广寒，琼浆时吸桂花丹。何人最慕仙家景，移取霜毛画里看。
三生定是陆天随，又向吴松作客归。已拚新年舟上过，倩人和雪洗征衣。
丹杏香边翠竹中，幽禽两两立东风。不知毛羽红多少，却得人呼十二红。
百岁蟠根雨露深，秋云散作满庭阴。诗书教子擢科第，清时莫负花如金。
隋堤绿柳漾清流，画舸输君烂漫游。柘荡高湖须老伴，不妨捩柁出湾头。
宣文博士老丹丘，戏写潇湘一段秋。留向竹山隐居处，虹光夜与剑光浮。
平生适兴多闲话，付与时人作浪猜。一酌曹溪知水味，白云无意若为来。
汪侯胸次阔潇湘，秀润清时符宝郎。谢宇窗间仍发兴，敬亭山下屡成章。
圣道洋洋沧海如，不流天下只流洙。上丁释菜今非古，唤起遗风属我徒。
一声黄鸟一深杯，尽日林中户不开。惟有东风怜寂寞，时时吹得落花来。
醉翻余沥浣征衣，喜向风尘暂息机。多少春明退朝客，十年曾有几人归。
持钵来归不坐禅，遥闻高论却潸然。如今男子知多少，尽道官高即是仙。
晓雨催春不惜花，乱红飘泊委泥沙。伤心忆得年时事，白发风前只叹嗟。
东林开士解谈禅，共住千岩万壑前。回首归云不知处，林间相遇是何年。
一春湖上看花枝，看到青青杏子肥。家在江南身在浙，年年生日未曾归。
枣园憭栗桧厅寒，醉倚琵琶倒鹖冠。不似江州白司马，只成怨恨不成欢。
一派银河倾碧落，耳根于此洗尘嚣。要知尽日支吾处，五老峰前三峡桥。
若无交友可忘年，馈岁何由得酒泉。不是骚人太多事，定无家酿与吟篇。
才得听歌便泪垂，眼前不似旧听时。青春多半遭离乱，白发能消几度悲。
百年事业此悬弧，倚席弹冠更献图。欲比荀家齐淑爽，先于屏上指之无。
小山歌罢剩条柯，漫道香多色未多。千古广寒真赏在，满天风露夜如何。
当年漫漫雪如尘，古汴重冰欲折轮。暖日如今著行客，长安三度见青春。
月明窗上老梅癯，我有天然水墨图。笑杀无文痴老子，冰绡影里觅林逋。
千株松下双峰寺，一盏灯前万里身。自为心猿不调伏，祖师元是世间人。
风雨潇潇秖一枝，此君高节苦难持。于今凤尾凌霄汉，会见龙孙满眼时。
问君移竹意如何，慎勿排行但间窠。多种少栽皆有意，大都少校不如多。
幸得身闲心自休，呼儿时作小春游。千山莫景难描画，磐石何妨又少留。
送酒古来多旷士，乞醯今世少良邻。庾郎寒腹便鲑菜，助我儒酸不厌频。
文章得失寸心知，千古朱弦属子期。爱杀溪南辛老子，相从何止十年迟。
春草冥冥雨暗阡，转头二十七更年。平生自谓心如铁，肠断徐卿泣母篇。
苹香波暖泛云津，渔枻樵歌曲水滨。天气常如二三月，花枝不断四时春。
新诗的皪缀明玑，道行清通照碧溪。尘绊无因到兰若，聊将两绝当留题。
诗入鸡林白傅才，当年曾佩左符来。尊前依旧江山好，不见章台驿使梅。
垂垂白发坐凄凄，尽日空山听鸟啼。笑指岩松高百尺，入山时节与肩齐。
季子悬头思赵国，越王尝胆望吴城。少年莫念纷华事，功业多从辛苦生。
凤去台空秋梦寒，紫鸾声断玉阑干。此君曾惹湘妃怨，泪雨千年尚未乾。
破屋颓垣鬼笑穷，暗中调护赖天公。频年得疾身犹健，百种无营饭不空。
休向千峰过好时，白云高卧趣还卑。涂中无限未归客，不待相依更待谁。
放歌扶杖出前林，遥和丰年击壤音。曾侍土阶知帝力，曲中时有誉尧心。
白鸥飞来矶上晴，中有老翁相对清。东风斜日一飞去，独照白头江水明。
山下游尘不污人，耳边溪水去犹闻。羡君身世浑无事，坐看青山过白云。
天然容貌本施朱，喜异羞同世不趋。化得丹砂成玉雪，也知人著半工夫。
玄度常称支道林，南山隐处白云深。一去人间长不见，千峰万壑树森森。
世祖中兴忆故人，风云不应应星辰。一丝九鼎关轻重，未必丹青写得真。
老手栽莲不众同，绕阑栽药未论功。凭君为致西湖种，添我山棚十丈红。
燕子来时春又休，暖风吹绿上枝头。绣帘不隔荼蘼月，香影无人自入楼。
扬州春草新年绿，未去先愁去不归。淮水问君来早晚，老人偏畏过芳菲。
两山断处小湘峡，十月嘉鱼出水鲜。引满阿侬生日酒，微吟空记属牛年。
秋声又向耳边鸣，转眼平头六十人。最是读书难久坐，不甘空负百年身。
锦阳川上女僧家，红树萧萧白日斜。弟子如云人不见，可怜秋老玉莲花。
竹间甘露日瀼瀼，饴蜜珠玑带细香。天闵夔民岁饥馑，雨旸时若乃嘉祥。
冷看俗态诙嘲里，缓阅年光醉梦间。想得酒瓢诗卷外，此生无物更相关。
长夏幽居景不穷，花开芳砌翠成丛。窗南高卧追凉际，时有微香逗晚风。
吟尽三更未著题，竹风松雨共凄凄。此时若有人来听，始觉巴猿不解啼。
繁华举世皆如梦，今古何人肯暂闲。唯有东林学禅客，白头闲坐对青山。
青云影里自由身，几倚阑干看不真。又是江湖春雪尽，年年肠断玉关人。
花纵繁时影亦疏，瑶台和月夜模糊。何人识得春风面，收拾馀香入画图。
未有涓埃荅九天，漫叨官廪过年年。静思仕学多违性，搔首能无愧往贤。
去岁山羊酬过价，今年鹿尾不值钱。龙冈药物都竭底，只得髯翁诗数篇。
札也能轻千乘国，道□无能早□讥。三十年来持戒意，于今四十已知非。
丹湖湖上送行舟，白雁啼残芦叶秋。采石江头旧时路，题诗还忆水边楼。
八十年来遇此春，此春遇后更无春。纵然不得扶持力，也作坟前拜扫人。
千顷澄波溢作池，为君添作豢鱼陂。江湖老去应忘我，只是临流少惠施。
万竿丛里立嶆峨，叶叶清风受用多。见说香山老居士，夜深犹唱竹枝歌。
元礼门前劳引望，句龙坛下阻欢娱。此时对局空相忆，博进何人更乐输。
羊头山笑鸡头山，我粲文章尔漫顽。游子白头颜不少，任人讥侮亢高颜。
吾心闲欲省尘缘，选得闲云起处眠。笔下自多宽宇宙，眼前犹乐少林泉。
螺女江头春色多，孤根分瑞到南坡。当时丰度今犹在，清苦如君少奈何。
当年铁马渡襄江，敌国闻风夜纳降。今日却归江上去，岘山青满读书窗。
山前五月杨梅市，溪上千年项羽祠。小伞轻舆不辞远，年年来及贡梅时。
元礼祸成钩党后，林宗身免闭门时。死非不智生非怯，同室乡邻各有宜。
苔生井干草生阶，不见马蹄门外来。风月满庭书满架，一尊时对碧山开。
西楼伴食老西堂，拆袜浑无半线长。推向万山深处去，沉犀桥北望龙阳。
岭云梅树霭参差，千里香留叱拨迟。老去离情消不尽，识君方恨别君时。
出山已与晓寒冲，下马频欣束缊逢。已见南山行更钝，到时山寺已昏钟。
衰老欢娱总强为，兴阑萧索不无悲。任教年少相纵乐，听说胜于主席时。
双鱼底事到侬家，扑手新诗片片霞。唱到白苹洲畔曲，芙蓉空老蜀江花。
海门高并两峰寒，大艑轻帆自往还。安得百灵移一岛，却教尘世看三山。
且将团扇暂徘徊，泪滴闲阶长绿苔。春色似怜歌舞地，不论时节遣花开。
玉杵擎将蜀道行，不辞辛苦为云英。当年只觉成都近，未称琼浆一饮情。
东门百花红照天，独树梨花更可怜。但看弦管朝朝急，不道春风不费钱。
世言此解制颓龄，便当园蔬春竞种。到秋犹得泛其英，烂醉莫辞官有俸。
冷艳幽香不可名，老年春去独关情。林深雾暗何由见，赖有薰风为证明。
白社风霜惊暮年，铜瓶桑落慰秋天。怜君意厚留新画，不著松枝当酒钱。
舞翻绿羽双垂带，酒引红鳞半晕腮。却是月娥憎独步，故教瑞叶一时开。
帝子曾游伊洛间，紫云如盖护高山。殷勤寄向时人语，有日仙人驾鹤还。
两家稚子共追随，似我与君初上时。松老石攲楼亦换，可容玄鬓不成丝。
梦笔亭边拥鼻吟，壮图蹭蹬老侵寻。不眠数尽鸡三唱，自笑当年起舞心。
何处佳人玉笛吹，春风已过落梅时。行云不动残阳下，欢乐悲愁各自知。
尺五城南故国基，武元皇帝有穹碑。苔痕手剥推终始，载记当年备拾遗。
山头多少往来人，香火争将瓦鼎焚。箫鼓下山人渐远，晚风吹起一溪云。
驿亭何处近兰溪，行尽莲华日暮时。春雨发香无分见，断肠频诵杜郎诗。
九十慈亲鬓发皤，今年菊早去年花。一尊细说重阳事，似此清欢有几家。
祇为到头乾不尽，纵饶见火亦难吹。年来岁往消磨去，不许春风管带伊。
火天无处买清风，闷发时来入梵宫。只向方师小廊下，回看门外是樊笼。
长马人家古道旁，秋来禾黍已登场。池塘水落菱蒲冷，篱落霜晴橘柚黄。
黯黯当窗云不驱，不教风日到琴书。只今老子风流地，何似茅山陶隐居。
吹老单于月一痕，江南知是几黄昏。水仙冷落琼花死，祇有南枝尚返魂。
溪桥泉石想佳哉，欲去迟迟首重回。不道西庄闲处士，胡床虚左待君来。
几岁干戈阻路岐，忆山心切与心违。时难何处披衷抱，日日日斜空醉归。
四主衣冠令不终，高门列戟漫重重。由来瘠沃分劳逸，莫道人凶非宅凶。
石根寒沼时时落，岭上荒田寸寸锄。已围荞麦防饥鹿，更插杉条护冻鱼。
深冬崖畔一枝悬，几点疏花斗雪妍。五夜影横清涧底，抱珠疑是老龙眠。
纷纷百虑自心生，方寸清来百虑平。未了此心私自笑，更忧时世欲澄清。
一梦江湖三十年，青山隐隐水漫漫。当时把酒谁人在，回首重来独倚阑。
静是无憀动是狂，秋蝉两两抱斜阳。不知才思能多少，瘦得腰肢似沈郎。
少日无心佩紫囊，一生裘葛是衣裳。但知野服寻山便，不学唐装又晋装。
秋再中时月倍明，倚阑东望不胜情。奉亲堂上诸孙子，歌舞还应到几更。
苏泉别去今经久，铁砚磨坚志若何。欲识道行真胜会，日晴东海已无波。
经旬无客事亦少，多病闭门身更轻。我自不能知许事，暮江斜雨送蛙声。
万人海里辟幽扉，欲学深居只布衣。不道内前车马闹，又催父子入宫闱。
扫阁焚香昼卷帷，绿槐疏雨夏初时。客忧何物能消遣，一帙苏州刺史诗。
海国来朝自远方，百年一醉谒天裳。日宫座外何攸见，五色云飞万岁光。
山谷松风赋响汤，茗瓯今带六经香。君诗莫道穷无对，高出车声绕九羊。
老去方知行路难，此心正要觅人安。室中半偈如闻得，便作当年立雪看。
天际霞光入水中，水中天际一时红。直须日观三更后，首送金乌上碧空。
古庙灵场枕碧巅，松楸依约锁风烟。羽毛一去无消息，堕落人间几百年。
满眼黄花慰素贫，年年结侣采花频。要收节物归觞咏，只许闲人作主人。
棘蓬禅老舌纵横，小阁谈元夜气清。顿觉心空重及第，信知兹理本无生。
背倚天峰涌化宫，横空阁道拖双虹。火云六月应奇绝，青琐玲珑八面风。
两鬓烟云朝共爨，一窗风雪夜同衾。为君拈起当时语，应见相思万里心。
应念衰翁老且疲，年来跬步要扶持。铁为拄杖劳相寄，全胜花前只杖藜。
遍插茱萸少一人，苍苔白石已成尘。人生在世长如客，更结来生未了因。
此座倾危不信人，此身便合去朝廷。凌云莫道非真醉，直到身亡更未醒。
山木悲鸣水怒流，百虫专夜思高秋。道人方丈应无梦，想复长吟拟慧休。
暂息尘机不为年，高风聊借九区传。周聃汉朔谁能测，且作清时吏隐仙。
长安堰口长安闸，一度经行一断魂。不道秦川在何处，只惊行色近中原。
长乐沙坑郑了然，不依本分要参禅。自言已到无参处，哥罗管尔米疆年。
十年生事理渔矶，又向天兴问故扉。可恨韶烟留客住，岭云片片不东飞。
尘事年来亦屡更，此身与世澹无情。弊裘羸马嘉阳道，只有云山管送迎。
残月含辉曙色疑，未央钟响度花迟。披衣欲出仍颠倒，道是寒山夜半时。
一矜字十年除得，一信字五年乃成。我赠君家一敬字，须知受用在平生。
织锦天孙矮作机，紫茸翻出白花枝。更将沈水浓薰却，日淡风微欲午时。
谁道蛮州异故园，夏来草木亦苍然。扶疏绕屋平生句，有愧青山啼杜鹃。
山穷喜见一平川，不似林中不识天。只出此山灾便散，何须更问小行年。
少不如人老可惊，百千功业几能成。含愁谩掩窗前镜，新见吟髭白一茎。
惠性何如见性通，要教灵验显吾宗。乘时飏下坠腰石，笑捧衣盂继祖风。
微苦何妨著舌尖，就中永味已相兼。平生冰檗东坡老，直为群儿说蜜甜。
编茅为屋荻为帘，老小团栾苦乐兼。乐岁输丁犹未了，饥年家口更堪添。
闻道舆图次第还，黄河依旧抱潼关。会当小驻平戎帐，饶益南亭看华山。
子云嗜饮苦不给，时有问字人能来。使我得裂醉乡土，为尔特筑黄金台。
道人新戴竹皮冠，头上星摇北斗寒。一夜凉风吹发乱，半窗鹤梦绕琅玕。
楸树高花欲插天，暖风迟日共茫然。落英满地君方见，惆怅春光又一年。
神仙只在人间世，来往千峰万壑云。至道非关有传授，他年那得吕岩闻。
道人邀我饭胡麻，分得安期枣似瓜。何处召来双白鹤，直从天上玉皇家。
落日江流带女墙，飞楼百尺俯苍茫。筵前却怪当年事，鹦鹉何缘到楚乡。
潘郎本自爱桃花，种向河阳几万家。世有长官如孟子，还除花地付桑麻。
投老西游志不成，死生贫贱见交情。江头昨夜潮声怒，却为先生气不平。
欲识庐山真面难，先从芳麓见髀髋。五老云中银汉落，香炉雪后紫烟寒。
绛阙清都何时到，沧海桑田谁与怜。三十六天归路稳，撚花对酒一凝然。
应接山光到夕阳，候禽聒聒送春忙。年华鼎鼎催人老，将见青青梅子黄。
日用中来体已亲，平常是道岂须陈。得吾髓处无他事，拟议三人且觅真。
融融春日觉身闲，急水浮舟下石湾。此去知心唯杜宇，与君结伴老家山。
何其帝允乞馀年，有分天教作地仙。绝境未穷心未死，诸天之外有诸天。
暖日烘晴淑气嘉，春风先发上林花。莺朋燕友时相得，似识东城帝子家。
寿骨劲如霜后雪，诗脾写出月中梅。如今不爱好官职，得及翁年也乐哉。
饱听邦民颂去思，玉楼人去已多时。阳春白雪惭吾辈，流水高山吊子期。
不用频嗟世路难，浮生各自系悲欢。风霜一夜添羁思，罗绮谁家待早寒。
鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
见说伤情为见春，想封蝉锦绿蛾颦。叩头为报烟卿道，第一风流最损人。
真色生香无世尘，参横犹记梦回人。风前懊恼梅花使，不寄江南一点春。
当年曾自大江回，映水芙蓉秋正开。今日逢秋送归客，感时思旧不堪裁。
霜色蒹葭鬓共新，倚来双玉暂精神。还因四十馀年后，朋寿堂中第二人。
九道河枯古驿迷，春深风砾马频嘶。故乡此日帘栊暖，尽试轻罗听鸟啼。
三尺丝桐月夜弹，一声清响落空山。仙翁自叹知音少，两袖天风跨鹤还。
林木千重闭郡楼，西山浓翠去无由。思量自古逃名者，多少清闲到白头。
秦望东南远欲无，依稀禹穴向姚虞。几时把酒鄞江上，却对乡山看此图。
千金买境欲辞喧，长日观心复照昏。多少胜缘从静起，为师无意入都门。
经年客食向京华，懒对春风祇忆家。觉道近来全俗了，略无一语及梅花。
句曲山中古洞天，金堂玉室地相连。方当蘧子知非日，已过茅君得道年。
故乡风景梦依然，鱼浦窗西兔岭颠。谁道不归归未得，芙蕖窗下抱愁眠。
百卉千葩让此花，一枝浓艳受风斜。洛中春去尧夫老，从此风光属冀家。
烟雨濛濛半暑时，轻红旋摘自提携。不知谁是善知识，断送归家食荔枝。
鱼鸟相忘不世情，浮生于我一丝轻。夜凉月色光如水，莫遣微云滓太清。
树密山深镇雨凉，西州陈迹旧丹阳。相逢莫话当时事，且约清心感妙香。
乌鹊桥头羽盖移，秋风长有隔年期。七襄终日难成报，不是星娥织作迟。
洛阳城路九春衢，洛阳城外柳千株。能得来时作眼觅，天津桥侧锦屠苏。
卓仙在时养琼芝，深根固蒂活人命。憧憧来问此何草，但告渠是唐婆镜。
屡从樽酒接从容，叔宝风姿照座中。他日相逢年益老，棋坛尚可角雌雄。
五股钗松黛色鲜，山家插鬓不成妍。道人见了都无用，付与云鬟雾鬓仙。
前生疑是老头陀，却笑今生狷愤多。谪向梅花岭根住，禅关参得祖师么。
山南山北富深幽，羽服方袍占上头。吾道才馀白鹿洞，寂寥几载有新修。
贺监湖边树树花，东风随意作纷华。那知老守怀归切，陇水秦云是我家。
酒味醺人睡味浓，午时高枕到昏钟。经旬不见西窗日，世上应无懒似侬。
古时贫僧无裤着，今时僧贫还卖药。却嗔病者来打门，桂花无语僧前落。
老僧山中嫌月窄，夜夜独上高高台。四边不肯著闲树，故要满坐清光来。
声声何苦劝人归，不管行人听转悲。十二峰前云树里，几番啼到月明时。
饮食无他止养身，人间多少不惺惺。朝晡细嚼家常饭，一卷神农本草经。
南中孟获七擒时，羽扇从容不用师。铃阁治书逢使者，函封先寄爨王碑。
回中音信愁难寄，梦里欢娱恨不成。纺织歇来空伏枕，一春机杼不闻声。
烟满秋堂月满庭，香花漠漠磬泠泠。谁能来此寻真谛，白老新开一藏经。
百卉千花了不存，独开黄菊伴金樽。欲知却老延龄药，谁信幽香是返魂。
肉眼通神四十年，侯门拖袖气如烟。符离经过无行李，西入皇都索相钱。
数舍茅茨簇水涯，傍檐一树早梅花。年丰便觉村居好，竹里新添卖酒家。
自倚倾城绰约娘，不争时世作新妆。若将西子相唐突，正恐莲花似六郎。
扬州灯火万家春，谁著诗翁寂寞滨。旧腊新年无好况，何须更问紫姑神。
树树桐花素雪披，行台迎暖试罗衣。逢春到老能多少，一度韶华忽已违。
少爱新书楮墨香，不辞书价借钱偿。坐来精舍还怀旧，海鹤诗中万卷堂。
五岭虽多何足观，三川纵少须重去。台边况有数千株，仍在名园最深处。
微官待旦亦朝天，赖尔绝胜钟鼓传。举世昏冥竟难警，怜君常负五更眠。
三年侍疾不辞勤，药碗炉熏仗阿云。诀别赠言唯自爱，开箱留赐一拖裙。
桃花双脸带酥胸，歌得霓裳玉树高。更道掌中能妙舞，几回肠断五陵豪。
春水池塘空苒苒，长安古道倍依依。争如绿向芳洲遍，不怨王孙去未归。
杖藜随水转东冈，兴罢还来赴一床。尧桀是非时入梦，固知馀习未全忘。
远寺孤舟堕渺茫，雨声一夜满潇湘。黄陵渡口风波暗，多少征人说故乡。
凉州城外少行人，百尺峰头望虏尘。健儿击鼓吹羌笛，共赛城东越骑神。
战骨生尘塞草长，将军己拜右贤王。节旄落尽苏卿老，渤海沙飞尚牧羊。
老僧卧病四告朔，苦无灵药与携扶。闻道天麻能肉骨，襄阳耆旧见怜无。
秋气凄凉雾雨昏，老书生病卧孤村。五更不用元戎报，片铁铮铮自过门。
墨花成阵醉题诗，宝带桥头客散时。记得松陵南下路，驿楼听雨鬓丝丝。
钱塘多少富豪家，酒肉如山赏物华。野老入城□□□，□萝卜菜腊梅花。
东风堤上送行人，渐出城来渐少尘。柳色已深花又落，客来下马独伤春。
曾拟扁舟湘水西，夜窗听雨数归期。归来偶对高人画，却忆当年夜雨时。
寒时便具热时风，饥汉那知食药功。莫怪禅师向西笑，缘师身在长安东。
木末芙蓉最耐寒，等闲不许世人看。蛾眉淡扫朝天去，自采花头制道冠。
昔年分部共寅清，翰苑奇游抚上京。道旧未终随凤翥，白云翘首送君行。
宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
十地初心在此身，水能生月即离尘。如今再结林中社，可羡当年会里人。
大家装著斗时宜，独自寻常拂淡眉。为染浅黄衫子色，金盆添水看鹅儿。
久欲为僧避世喧，况当寰海正飞翻。五台自有天台院，处处流通玄妙门。
儿时也羡刺天飞，投老方知绝百非。酬唱恰成刘与白，分司且住莫言归。
乐事新年入锦城，城南麻市试春行。如今老病茅檐底，卧听儿童吓雀声。
托隐终南得美除，何期触网仅全躯。此中佳处今休道，捷径元来是畏途。
孤童亦复梦槐柯，无德无功用福多。天理乘除当老病，巢源王诀奈君何。
横江孤鹤翅如轮，一别山林五百春。肯借老夫骑过海，方壶圆峤少风尘。
惯伴山僧汲涧泉，懒随年少梦游仙。风流输与贤兄弟，朱阁临风教李娟。
六年三按古胶东，两见葵花五月红。却忆端阳沾赐扇，曾陪鹓侣觐飞龙。
几曲春渊逗碧塘，翚檐沙版照波光。多年不浴荀池凤，戏鹜时时下夕阳。
赤日黄埃槁欲焚，赛神迎佛正纷纷。天公老手何关汝，一雨晴无一点云。
中秋无月莫尤天，月入秋来夜夜妍。且道今宵明月色，何曾减却半分圜。
种子蓖麻合种瓜，青山周折两三家。老夫来搆茅茨毕，别种秋风一径花。
共坐栏边日欲斜，更将金蕊泛流霞。欲知却老延龄药，百草枯时始见花。
待得郎来月已低，寒暄不道醉如泥。五更又欲向何处，骑马出门乌夜啼。
三月伤心仍晦日，一春多病更阴天。雄豪亦有流年恨，况是离魂易黯然。
削竹千枝作缆枝，枝长枝短似游丝。年年百丈无穷路，牵断肝肠人不知。
舟中月色晓尤在，江上客情秋更多。昔去今来尘扰扰，几时清为季鹰过。
三日禁船官不容，波如连屋万千重。莫向长江争道路，如今风雨属蛟龙。
短研深煨倒插宜，明年便有绿垂垂。只因造化大容易，不见岁寒冰雪时。
寒食年年一度来，伤心扪涕陟崔嵬。溪云欲雨还催去，更绕营丘百匝回。
马前山色入吟鞭，马上行人思涌泉。枫落吴江何足道，好诗今拟谢临川。
芜城怀古最愁人，劫火烧残得此身。舞榭歌台何足道，秦宫汉苑尚流尘。
天挺人豪遇下邳，留侯遂作帝王师。秦关百二山河破，应是胚胎进履时。
古桧崚崚映夹池，虚亭十尺锁涟漪。朝来载酒谁相过，正值扬云赋就时。
荔浦园林瘴雾中，戎州沽酒擘轻红。五年食指无占处，何意相逢万壑东。
造物无言露却真，采真多是看花人。傍花随柳前川乐，数百年来几问津。
笔底银河落九天，何曾憔悴饭山前。世间东抹西涂手，枉著书生待鲁连。
鼓吹幡旗道两边，行男走女喜骈阗。旧交省得当时别，指点如今却少年。
凤箫声断彩鸾来，弄玉仙游竟不回。英气至今留世上，年年化作此花开。
偶从樟木询归路，亭长谅谆为指南。他日有时怀胜览，笋舆曾此驻晴岚。
野水平流一带斜，去来征棹几年华。东风又染山光绿，好拂丝纶钓浪花。
林下晨鸡第一声，陇头残月伴人行。未知局促盐车下，老骥萧萧又几鸣。
当年玉帐抚辕门，鼙鼓声中十万军。妙略未应随手尽，诸郎才气各凌云。
华发青灯共一船，闻鸡独起看龙泉。风云未遂平生志，惭愧周瑜长十年。
四海男儿得志时，归来一段话新奇。野人不管兴亡事，饮恨闲看老杜诗。
老去光阴似小春，如何比得少年人。君看桃李秋风后，纵有花开不是真。
春来春去几经过，不似今年恨最多。寂寂海棠枝上月，照人清夜欲如何。
金鲫鱼犹涵藻涧，玉蕤香未破梅花。人生转眼皆泡幻，勘破须饶老作家。
何年移植在僧家，一簇柔条缀彩霞。锦带为名卑且俗，为君呼作海仙花。
闻道云庄野兴长，山云飘渺接扶桑。素心愿结逍遥社，恨不移家共一乡。
鄞山鄞水亦佳游，何事君归不少留。无限别情销不尽，寒风马首正飕飕。
南来看月异常年，身在仙岩溪水边。名简帝心归想近，清歌莫惜杖头钱。
一檐冬日送清温，疏竹萧萧覆短垣。来就老僧同曝背，不妨危坐默无言。
去年花下把金卮，曾赋杨花数句诗。回首朱门闭荒草，如今愁到牡丹时。
一拳搥碎黄鹤楼，一脚踢翻鹦鹉洲。有意气时消意气，不风流处也风流。
前年我亦到庐山，杖屦烟霞缥缈间。万里东归如倦鸟，不知飞过只知还。
等闲客里捧茶瓯，说到人间第一流。圯上遗编今在否，异时来问赤松游。
汗血何时别大宛，一嘶洞府已千年。区区汉武求良药，却是闲中骏骨仙。
曾见春笺小韵清，曲中传道最多情。西江大有多情客，不得江东一步行。
西湖貌得一枝来，长夏风轩尽日开。老眼暗中时摸索，便知玉雪不能猜。
高天击筑暮云屯，大陆飞霜满蓟门。莫向尘埃惭浪迹，十年词赋在乾坤。
雨滴残更不忍听，欲寻归梦梦难成。西风起处雁声急，多少悲秋行客情。
鸳鸯戢翼两心安，此愿何时得了还。空慕青青松与竹，岁寒不改旧容颜。
眼多本自令渠爱，口少元来每被侵。无事风声彻他耳，教人气满自填心。
人心物意两相关，后浦明珠去尚还。为国不知贤是宝，却令遁迹老空山。
只惜工程一月馀，六经百子岂无书。他时会到难言处，糟粕还将问汉儒。
战地春来血尚流，残烽缺堠满淮头。明时颇牧居深禁，若见关山也自愁。
吴会年来酒价高，此生无计乐陶陶。曲车误认明公马，归路流涎湿缊袍。
汉津清浅漾轻波，闻道西山木石多。何事为桥役灵鹊，不教精卫去填河。
一度关门便是仙，才经两月已千年。鹤飞纵有归来日，只恐人民未必然。
蕊珠深处少人知，网索西临太液池。浴殿晓闻天语后，步廊骑马笑相随。
有德高僧亦有年，少曾行到寺门前。寻常独看华严处，十二时中柏子烟。
何国严刑禁老庄，有人拔剑斩韦郎。氐羌本自无天运，为有人心得暂狂。
层层金碧倚岩阿，花径春浓有客过。行到野桥观石瀑，始知人世挽天河。
微时故剑不妨求，出匣犹存旧蒯缑。莫与铅刀同钝置，当年凭尔觅封侯。
万卉千葩已寂然，不应富贵与时偏。谁知造化能开物，一岁相看两度妍。
玉颜憔悴鬓鬅松，自有倾阳一段忠。来向野人庭院里，道家妆扮立薰风。
两共幽圜霜雪寒，而今离别要相欢。愿君分袂毅然去，莫向铁门回首看。
一棺何用冢如林，谁复如公负此心。闻说群胡为封土，世间随事有知音。
一曲霓裳舞太真，谁知鼙鼓动胡尘。当时若按周姬乐，治世音中无乱人。
双双瓦雀行书案，点点杨花入砚池。闲坐小窗读周易，不知春去几多时。
洞门秋冷日如年，我与烟花了宿缘。尽日乌啼秋雨里，榴花笑伴石床眠。
笠泽高风寒凛凛，苕溪凝雪白皑皑。扁舟我独乘归兴，自是不因安道来。
白马千年系庙门，炉烟浮动衮龙昏。阖棺谩说荣枯定，青骨犹当履至尊。
麻头白面白如银，细丝透顶根根明。更加青项长肥腿，战斗之时必定赢。
作诗谁道有梯阶，当下由人肯放开。字字不为声病缚，知君得处自天来。
练得身形似鹤形，千株松下两函经。我来问道无馀说，云在青霄水在瓶。
打头土屋椽如漆，容膝荆床雨似秋。分例一杯糜子酒，几时能近凤凰楼。
断云归岫雨初收，茅舍萧条古渡头。短褐老人垂九十，松枯石瘦不禁秋。
已叨名第虽堪放，未到根原岂敢休。文字一床灯一盏，只应前世是深雠。
苍石硖中花药栏，旧时草屋傍岩安。道人去后松桥断，纵有花开隔水看。
曾共嫖姚擒可汗，至今刀暗血犹丹。壮心不逐年华尽，夜夜旄头拂剑看。
功业终令万古传，岂惟文采动当年。曲江相继成双庙，庆历同称有四贤。
不敢殷勤拜露香，满衣凉月动辉光。初时被选同年者，已有升居在绣房。
帝遣山人远入戎，半年情绪客程中。陇头流水今朝别，人自西行水自东。
城头华表切云低，千岁无端得重栖。莫道鹤言非物怪，山君元不问昌黎。
鸾镜佳人后会稀，论交却忆十年时。钗留一股合一扇，物在人忘无见期。
渺渺江南道路长，故乡回首勿情伤。梅花自是江南物，但看梅花即故乡。
世间何物最鲜华，摇落林中第一花。作计莫输蜂蝶后，深房浅萼便为家。
系船湖畔作山行，物是人非几变更。川畔何须问圆泽，世间禅指即三生。
平昔曾闻锦水名，维舟特向此中行。只愁凡骨成仙去，寒却当年泉石盟。
人间处处犹崔子，岂忍更令三径荒。谁与老翁同避世，桃花源里捕鱼郎。
早辍仙禽寄逸民，年来亦似厌家贫。时时东望长鸣处，应忆朱门旧主人。
有梦花前点酒筹，觉来深院闭风流。人间只恨桃源路，不道桃源人更愁。
细柳南来久驻师，海波谁识汉旌旗。穴中狐兔无三窟，阁上麒麟肯后时。
郑监风流老不衰，倪宽头白更应痴。吴越英雄已泥土，欲从江海问西施。
一见云山病眼清，野僧勤动水边迎。苍松翠竹东南道，乱石峰前踏月行。
柴门重客醉中归，尚忆挥毫索纸时。何物与侬供不朽，西征卷首石湖诗。
王叟青乌夸秘传，逢君却耗买山钱。老夫尽有容身地，且傍春风住几年。
三山江畔入云齐，紫气千年锁石堤。便欲学仙从此去，与君同听夜猿啼。
榾柮无烟雪夜长，地炉煨酒煖如汤。莫嗔老妇无盘饤，笑指灰中芋栗香。
谈笑功名节概稀，古城残垒对斜晖。年来羞道纵横计，走马城南射雉归。
布死城南未足悲，老瞒可是算无遗。不知别有三分者，只在当时大耳儿。
二子杀身良可伤，老夫念念不能忘。欲将往岁颠狂事，同到九原笑一场。
秦代衣冠何处夸，蹊桃犹发晋时花。若论今日衣完肘，唯有桃川道士家。
坐来黄叶满渔矶，小阁疏灯对掩扉。竹覆古墙经雨暗，夜分时复见萤飞。
每怀难弟有难兄，貌得家庄寄武城。千里鹄山秋色里，异乡多少故乡情。
溪草鸭头相间绿，山榴雉颊一时红。白鸥飞起无寻处，衮入梨花柳絮中。
谁写衰容入画图，本来面目旧形模。几年老瘦鬓如雪，不道今吾非故吾。
录曲轮囷儿似痴，春风花鸟自忘机。年来老大浑无用，一任丛林鼓是非。
老能劝学照馀生，似夜随灯到处明。往行前言如不见，暗中无烛若为行。
坡老不期遗李廌，欧公犹误取刘晖。点头道有朱衣吏，今古相传未必非。
南华读罢恣高眠，山院闲来亦学禅。会当携策干时去，世上人疑葛稚川。
草堂四松看摩空，瀼西千果交青红。似须隐约住蜀道，可惜奔波离峡中。
缘合诗逢无首羁，此身便有上天时。无端许远留遗嘱，勾引闲人到处疑。
三年身不到穷冈，诗友飘零半在亡。杯里纵能谈矻矻，镜中无复鬓苍苍。
清笳急管拥崇台，万里风云接泰阶。花柳漫村春似海，伊谁一访少陵才。
团扇经秋似败荷，丹青彷佛旧松萝。一时用舍非吾事，举世炎时奈尔何。
石罅微泉咽浅沙，沙头细草换年华。疏篱酒旆管春事，倚马短檐梅著花。
都护今年破武威，胡沙万里鸟空飞。旄竿瀚海扫云出，毡骑天山蹋雪归。
帘卷霞光日暮时，白羊何处响车儿。自知离合皆天定，不用吴盐洒竹枝。
连日舟横拍岸风，祗应身世在疏篷。旅床独茧皆愁绪，青镜明朝即老翁。
酒于元亮却无怀，道在尧夫亦打乖。老觉希贤心独在，相思一夜遍天涯。
燕入虚檐教子飞，风帘不捲和新诗。绿阴满径蜻蜓小，正是梅黄欲雨时。
蓝水飞流界玉峰，风声寒落隔溪松。道人细味悲秋句，日落空江闻远钟。
年来三径已荒芜，漫把归心写画图。落落书声深竹里，相过曾记敝庐无。
荆州天险大江蟠，坐制金陵自不难。却遣千艘沉赤壁，至今耆老笑曹瞒。
森森松竹耸中峰，八面玲珑眼界空。尽向石根寻马迹，谁人亲见道林翁。
青山憔悴故将军，苔甲年年印水纹。受尽蛮烟与瘴雨，不知溪上有闲云。
一马形躯百法全，生时灵气取山川。英雄正用同生死，那忍无声立仗前。
崒嵂倚空蹲怪石，轮囷夹道卧长松。白龙应已冲天去，岩窦岿然有故踪。
江上梅花逐梦生，草堂诗景雪初晴。北枝畏冷南枝煖，可是东风亦世情。
中宵凉月添佳兴，际晓晴山净好怀。但得主人能好客，几时无事又重来。
家住龙津好山水，杨墩流泽百馀年。田园不待论生计，孙子森森秀更贤。
只道今宵月出迟，云间不觉上多时。夜深花影如清昼，何处山头一笛吹。
与君分手秣陵城，杯酒梁园感慨生。家住夷门人自老，有谁虚左过侯嬴。
大散关头北望秦，自期谈笑扫胡尘。收身死向农桑社，何止明明两世人。
参横月落梦何从，且领清香入盏中。一岁见梅须一醉，梅前有几百年翁。
不应明时鹄板书，可能终老傲唐虞。神仙见说须阴德，肯为苍生一出无。
连年疾疠缘何事，祇为天时太暖生。今日六花初献瑞，定知田里顿身轻。
屈指光阴春复秋，乡心国思两牵愁。行云流水无情思，每到花时不上楼。
楚人念念爱清湘，苦忆九歌频断肠。只道此中皆楚国，还于何处拜东皇。
惊羽穿林看细碎，健舆绕石听攲斜。道人住近茅峰北，一簇楼台五色霞。
蔼蔼春风入水村，森森乔木映朱门。高人遗迹空佳句，谁识旌阳后世孙。
今日风横车少尘，卷帷聊看塞垣春。已惊漠漠花经眼，也有濛濛絮扑人。
月桂奚自植人间，疑是嫦娥仙掌颁。高枝未许寻常折，留映上林供客攀。
万国同风共一时，锦江何谢曲江池。石镜更明天上月，后宫亲得照蛾眉。
与世推移寄此身，随流认得幻中人。不妨击楫同波浪，一曲芦江别调春。
玉节葳蕤导羽麾，香风吹度翠云涯。披图彷佛如曾见，江上孤篷岁晚时。
记得当年草上飞，铁衣著尽著僧衣。天津桥上无人识，独倚栏干看落晖。
白头野老对门居，早起曾收蛋客书。试问书中何所有，江乡四月上银鱼。
课得西崖杉柏成，山中知面不知名。少时曾学收云法，拟把一囊送我行。
庐墓三年孝行全，姓名已达九重天。蓼莪应念劬劳德，彤管当书史一编。
一株女仙琼玉蕊，千叶化佛冰雪团。且袖今时宰相手，领取前辈儒生酸。
故园霜落暮秋时，酒绿橙黄蟹正宜。今日持螯仍大嚼，不堪回首起遐思。
枫老橙黄物候新，记行犹自草如茵。九峰诸子飞觞夜，果是茱萸少一人。
合是孤根在广庭，世间那得此云英。霓裳一曲天香散，惆怅瑶阶月自明。
洞中日月洞中仙，不算离家是几年。出郭始知人代变，又须抛却古时钱。
知行蹊径固非艰，每在操存养性间。此道悟来随寓见，一毫物欲敢相关。
千百年来汉老郎，晓来灯火晚来香。庭前不用寻碑记，已载班书数十行。
来时江草带霜华，忽往城南杏已花。把酒对花如建业，离人何事不思家。
忆昔长安看花时，牡丹独有醉西施。省中一树花无数，共计二百单八枝。
华发当年倚笑看，北堂春色映朱阑。披图彷佛慈颜在，零落霜风夜雨寒。
老蟾不锁明月宫，飞落西河白兔公。玉宇清寒不归去，爱此日高花影重。
筠篮满贮绿离离，白发村翁手自提。能学园人怜杜老，也分蒲鸽到花溪。
轵道牵羊事已非，更堪行酒着青衣。里头婢子那知此，争逐君王烈焰归。
忆傍龙楼唤雨时，羽毛映日锦䙰褷。忽惊艮岳烽烟起，来向淇园自在栖。
阿母棚中犬骨收，仰眠对语小詹头。少将故事留诗活，不为儿孙骨相谋。
泪粉羞临宝鉴前，淡妆争似旧婵娟。一言曾忤君王意，闭在长门十五年。
巫山有石称神女，何事江山亦号郎。岂是世情强分别，从来造化有阴阳。
圣道虽云妙莫窥，初非恍惚与希夷。分明说在吾行处，后学无于行外思。
多年为客倦驰奔，赖尔艰辛植户门。临别欲言无可说，但将甘旨给晨昏。
春风昨夜碧桃开，正想瑶池月满台。欲折一枝寄王母，青鸾飞去几时来。
青荧犹有佛灯明，点滴时闻竹露声。欲睡不成还起坐，丽谯风顺报三更。
令弟曾为五台客，经过湖上问平安。芙蓉道远何堪寄，杨柳秋来折更难。
疏髯荆楚青油客，踏著天根息此堂。惹得深山狂简子，年年来此道先生。
江乡酒熟黍离离，莼菜鲈鱼正及时。堪笑同行门外客，月明乌鹊叹无枝。
我爱娟娟玉一枝，岁寒不改雪霜姿。如何也学春风面，定是今年醉日移。
归舟云树句能工，吟到澄江迥不同。非是笔端多变态，如何人道有唐风。
庭下猕猴如小儿，攀花折果不停时。为怜野意厌羁絷，放著林间高树枝。
不到天门未肯回，重山复岭一时开。仙风桂露争飘洒，襟袖都无世俗埃。
老来春色却相关，花事勿忙苦未闲。见说藁砧真解事，可曾山上又安山。
一千年想永和会，十九之传贞观摹。此本中原今第一，真成一字一骊珠。
一笑归来避世纷，山灵不用勒移文。白云本自无心出，我况如今懒似云。
几年移屋入山深，曾约烟霞老住林。悔却出来归已晚，山灵应笑负初心。
琼瑶为室玉为台，隔岸群花照水开。莫道此楼容易上，天香曾到此中来。
荆溪一别十年馀，流窜何尝定所居。等与山河同幻质，更将三界作蘧庐。
蛾眉流落碧流中，走马来时事已空。此日不能留妲己，他年谁敢忆高公。
不愁江梅破雪早，祇恨杨柳隔年青。烧灯稚子喧长夜，骑马行人问短亭。
百年奇特几张纸，千古英雄一窖尘。惟有炳然周孔教，至今仁义浸生民。
三世追荣荷圣恩，诸孙仍见捧丝纶。当年孝友家声在，流庆增光属后人。
姊妹争夸夫婿殊，众中单道不曾输。千兵队里明金紫，腰下寒光玉辘轳。
容堂何地可容人，一语忠规坐杀身。母死明年尔亦死，盗名犹谓再庚申。
此宝从来二八传，吉年吉月入炉安。十朝火候知时节，必定芽成汞自完。
览画俄惊十四年，墨痕山色故依然。醉乡蓬岛知何处，酒量诗怀只似前。
未道鸣条作网罗，近来亳邑转偏颇。嗣君可到先王墓，为问南巢事若何。
白缘襕袗碧玉环，身于世事玛相关。风情抵老如潘朗，颠倒骑驴过华山。
玉泉天上古仙伯，曾吏五云书阁来。寄语家人须候我，有时骑鹤过丹台。
玉立亭亭见睟容，凤池相并集夔龙。丹心只在彤云里，休道蓬山几万重。
吾家十世绍簪缨，愧我才疏似不胜。虽是文章无可用，诗书遗绪要相承。
今年节物非常晚，春尽西街花尚多。试问二三真率友，小车篮舁肯重过。
莫厌缁尘染素衣，山间林下自相宜。玉堂多少闲风月，老子熟眠殊不知。
开辟荆榛逐荷夷，十年始克复先基。田横尚有三千客，茹苦间关不忍离。
乍垂云叶覆金堤，日暮牵愁少妇啼。何日漫天飞絮起，春风为送五原西。
不来东舍即西家，野老逢迎一笑哗。试说暮年如意事，细倾村酿听私蛙。
并马来寻水西寺，春风忆我惯曾游。壁问题字悲欢共，帘下炉烟尽日浮。
十日春来故朔风，黄埃眯目逗飞蓬。王庄二十年前路，记得题诗夜雨中。
禅学年来亦自衰，大丛林属小阇梨。寒翁庵子如蜗壳，却有弥天释住持。
云山到处供诗料，花鸟随时换乐歌。若说不贪谁肯信，世间此色我偏多。
多愁多怨怕春天，花外时闻警跸传。金缕绣衣浑不称，馀香犹带御炉烟。
休嫌堂上聚星迟，邂逅人生似有时。鸡黍恐忘今后约，预先报与巨卿知。
寒逼清枝故有梅，草堂先对白头开。残骸已若鸡年梦，犹见骚人几度来。
粲粲三英傍碧溪，玉肌云鬓晓参差。想因巫峡行云日，记得湘江解佩时。
病夫长病合长饥，岂复轻随世上儿。云雨覆翻渠有分，江湖潦倒我无知。
竹薄方思渐补锄，笋时可得尽驱除。此生已负管城债，计且不悛真个疏。
家国蜃楼转盼中，经纶还羡素丝风。年年内府输云锦，谁道天南杼柚空。
菼屋高吟兴浩然，六书精究到旁偏。横门溪水流呜咽，不见当年问字船。
一春多雨少晴光，眼底青春去意忙。已恨点衣红作阵，才怜满架雪生香。
范蒋诸贤友义申，肩吾见说倍精神。年来人物寥寥甚，更忆浦城人姓真。
与尔相从未几时，可怜生女又生儿。他年若嫁吾宁见，守得宗风在尔为。
新■瓮底嘈嘈鸣，西邻稻垄黄云平。老夫眼饱腹亦饱，田家酒家虚得名。
莺啼燕语一时新，杨柳闲庭懒记春。贫贱姓名犹自厌，那堪吟咏更呈人。
月出梁园授简迟，赋成宾客更相疑。如何照乘珠无恙，却得精光异往时。
鹿鸣筵上强称贤，一送离家十四年。同隐海山烧药伴，不求丹桂却登仙。
还书万里诫诸郎，毁誉翻成误季良。说道谨言元不谨，谤招薏苡亦堪伤。
西禅古寺枕龟峰，东接浮丘暮霭重。少小撒金仙巷住，先人精舍傍芙蓉。
脚力穷时眼力通，层梯倚石上天聪。世间无限惟顽石，独此中间透外空。
梅灯桦烛庆云桥，左相楼船忽住桡。白首相看夜深语，十年尘土一时销。
晋唐相望已千年，香火如今数十贤。不见古人空再拜，祠堂西去有贪泉。
喜看沙鸟迎人立，怕见山猿连臂来。闻道三声催客泪，此中客泪不须催。
志士无时亦少成，中才随世就功名。并汾诸子何为者，坐与文皇立太平。
澈师何处觅遗踪，坐听云门寺里钟。正自年来苦行脚，个中元自有千峰。
二年孤负观花眼，少见江南第一枝。细读坡公当日句，恍如玉立耿疏篱。
采遍山城草木芽，百年老树尽枯槎。眼前多少闲田地，雨后春耕有几家。
三泖东头浴鹄湾，我家政住水云间。一从失脚黄尘里，不及萧然此老闲。
高门扫日鸣珂里，吹竹弹丝煖响中。寂寞一区如此宅，世间却有两扬雄。
新诗璀璨来蓬荜，径寸光摇白玉盘。二鹿已知烦细剪，一樽无乃辍馀欢。
一抹残红散绮霞，因风吹恨落谁家。那堪移向瑶池种，留得千年看实花。
二十年中六改官，论思匡辅古来难。不才未有涓埃报，徒切区区抱寸丹。
淮水东边杨柳新，白头犹醉曲中春。尊前试看红妆女，谁是当年劝酒人。
姑射神人雉扇开，三千玉女拥瑶台。十分散布犹嫌少，万斛明珠抖下来。
老将诗坛数按临，词锋疑有受降心。夜严旗鼓吾将勉，只恐秦师壁已深。
石啮飞流几道穿，湍声入夜搅人眠。晴空也有雷霆斗，鞭起狞龙上九天。
武林试罢过仙霞，行路崎岖各忆家。怪问老夫何所喜，飘摇飞舞似杨花。
及秋凉冷归澶渊，好事都看未尽年。惊醒还应知是梦，风涛万里到江船。
总角曾随上峡船，寻思如梦可凄然。夜来孤馆重来宿，枕底滩声似旧年。
笙歌长在玉楼东，月上千门春不同。莫怪画图欺汉帝，昭君何限老深宫。
山茶花白野棠红，谇语纷纷雀闹丛。眼暗耳聋墙角睡，真成老退一田翁。
流泉五道吐奇芬，秀色遥怜少室云。名境未能逢一赏，何须夜夜隐星文。
养气元来甚可为，只须身与理相随。待今自反俱无歉，直是工夫效验时。
万壑千峰是旧知，此回相见异前时。寒鸦亦似曾相识，两两飞来低树枝。
妙道皆形日用间，即斯可见不须言。试将天象明人事，希圣功夫万古存。
别后几如隔世人，闲中认得当年我。清风应傍笑谭来，明月不随门户锁。
不道云居行路难，临歧留约待初寒。先烦寄语诸尊宿，莫笑庞公祇野冠。
诗仙饷予北苑雪，正欲一洗东华尘。道山廷尉俱梦事，唤醒野轩真主人。
栗里风光别后诗，清樽独咏晚香时。折腰欲问归来意，只许东篱老菊知。
归路尘埃懒著鞭，北窗仰枕碧云天。柴桑此兴无人学，负尔清风七百年。
苍然五鬣东海来，直干参天不可回。堂上不闻金石韵，空中时听殷晴雷。
云根崒嵂磴千盘，涧壑淙淙响急湍。红日霞扶半夜起，苍丛雪积四时寒。
一饱欣然下箸馀，庾郎鲑菜复何须。当时献纳堪怜许，只解区区说䱥鱼。
一年春事等闲过，流水光阴柰老何。莫惜花残难载酒，黄莺啼处绿阴多。
华发萧萧旧秘书，木天图籍几勤劬。莫教作郡江南去，天子时时幸石渠。
絮乱丝繁不自持，蜂黄蝶紫燕参差。榴花最恨来时晚，惆怅春期独后期。
江南女儿年十五，两髻丫丫面粉光。小红船上采莲叶，北客初来应断肠。
两地惊心最可怜，别来长梦抱儿眠。岂知一段青云器，只向人间住八年。
山中果树略扶疏，炎帝经中未尽书。闻道木瓜红胜颊，露枝云叶缀华琚。
榴屿何年改玉环，望中犹是旧青山。遗民不记当时事，惟有潮声日往还。
懒执归途酒一卮，马蹄忙处意偏迟。芒鞋已负西山约，何日匡庐识面时。
翠滑烟虚小洞天，一辞泗水不知年。君王半醉宣和殿，曾见惊尘落舞筵。
切忌寻春预作谋，教君行乐定成愁。老夫乘兴翩然出，不遣风知雨觉休。
石甃灵汤列道周，玉池金屋未相侔。涤尘时有幽人到，不与骊山共一流。
偶因送客入城迟，旧院空床旦宿时。夜半月明山鹤叫，犹疑西阁共联诗。
平陆温风雪半消，孤烟篱落隔溪桥。趁墟人去林皋静，时有晚鸦衔堕樵。
万历四年天洞开，从前未见一人来。我今欲借神仙窟，浪学尧夫日打乖。
不必啾啾将九雏，只须皎皎吐双珠。明年老蚌君能似，孩笑还多膝下娱。
万里辞家出塞垣，五原兄弟竞交欢。吴钩上有仇人血，解向尊前笑共看。
明时君尚富春秋，岂比衰翁远自投。智略未应施畎亩，上前他日望吾丘。
又向全州现此身，澄庵犹是旧时人。相逢休说途中事，且点茶来吃一巡。
饤坐只供儿女爱，蒸来堪与俗人言。故应世上逃名者，火枣同功赴一原。
甲戌王春试集英，小臣曾是老门生。苍颜华发鹓行里，也听钧天九奏声。
树折云梢浪拍窗，老渔齐放钓船双。不愁江上风波险，平地风波险似江。
老我来游看石船，洞门别是一风烟。昔人已去无回辙，犹记淳熙丙午年。
品格清虚压众芳，何年分种自炎方。直疑剪破红罗轴，插向绿绡深处藏。
中年笔砚未曾荒，新稿相将满旧堂。湖上行人时指点，钱家村是郑公乡。
天地容吾未老身，烟云不改旧时贫。西湖四月无游女，独采苹花待故人。
虞渊日傍五龙飞，回首那知万事非。最恨不如汾水雁，年年犹作一行归。
一官负弩精神小，两木成林气象清。且道将军能止渴，正应宰相作和羹。
冷暖世情谙已熟，雌黄舆议厌常闻。龟囚蚕缚末由脱，樽酒何时与重论。
行殿凄凉迹已陈，至今父老记南巡。一泓寒碧无今古，付与闲人作主人。
寿藤伴我倚秋风，老去无诗意转慵。只是看花非觅句，清香错认恼冲龙。
白石苍苔一径通，轩窗凉逗煮茶风。时时吹落林花片，满地深红间浅红。
春风桃李绣朱阑，更插芙蓉待薄寒。花萼未成驺从起，异时空作憩棠看。
此翁行坐一壶天，甲子流年大挠先。却笑君平生计拙，自家风月不须钱。
幸无伯乐能垂顾，价重何曾老不才。青草渐长溪渐溢，骐驎终欲羡驽骀。
瓮澄雪水酿春寒，蜜点梅花带露餐。句里略无烟火气，更教谁上少陵坛。
侍郎墓槚已苍苍，万古江河一锦囊。杜老平生怜骥子，不将衣钵付他郎。
碧桃庭馆四时春，珠翟云冠五福身。何用瑶池觅金母，水晶宫内有仙人。
五月沉阴久不开，冷风吹雨满天街。老农且莫愁蚕麦，丞相祈晴已宿斋。
比屋桑麻三月雨，夹溪桃李四时春。谁欤幻出山前景，指似堂中觅句人。
终朝烦恼谩相牵，却是他非我自然。秪愿苍生添景福，康宁常得遇丰年。
何须著意苦吟诗，未动毫端万景随。千载骚人还把手，谁云陶谢不同时。
赤日途中嚼冰雪，红尘城外见林泉。一时邂逅犹快意，十载清闲我谢天。
朝喑仗马夕笺天，汉事于今已几年。一片孤忠应尚在，定须耿耿斗牛边。
决事还须更事酬，清谭妙理一时休。渔翁亦被机心误，眼暗汀边结钓钩。
宝林寺里应天塔，老子题诗最上头。九日登高望南北，青天咫尺是神州。
眼中光景几回新，无限英雄一窖尘。但说百年亭已老，不知曾有百年人。
柴门竟日无车马，芳草沿阶一径荒。珍重祝融随世态，煌煌不到冱阴乡。
初约看花花已尽，重亲闲客客应欢。真花既不能长艳，画在霜纨更好看。
遍入僧房花照眼，细寻芳径蝶随行。归时不怕江波晚，新有桥虹水上横。
嗔目相如长是怒，它肠卫绾本来无。江湖结客知多少，识面微生只蔡谟。
经年不到龙门寺，今夜何人知我情。还向畅师房里宿，新秋月色旧滩声。
双峰握节国西门，直气森森老更尊。一榻独容徐孺子，人间□尽有陈蕃。
下列群山谷万道，霞瑞重重绝顶高。独判天涯第一□，洞天深影无人□。
观水观澜见会同，人情难似水朝东。寄声嘱付王家老，深锁堂前翡翠笼。
曾与观山到此中，西来云影接南峰。千年洞在无眠鹿，却忆多情少鹤翁。
江天吹雪不胜繁，南北东西晚更昏。料得时人散车马，清吟应亦有英魂。
地上泉流府库充，艰难天与岁时丰。他时若论关中漕，合数萧何第一功。
美景良辰二圣欢，时新络绎走雕盘。固应慈孝移风俗，安用枭羹赐百官。
此物从来作计疏，洛阳樱笋正驰驱。绝知不可时人口，只有微酸惬腐儒。
白酒青盐强作欢，长歌到底意摧残。当时京邸团𪢮日，只作寻常聚会看。
榾柮灰残冷更新，拨深微火似鱼鳞。虽然拨得无些子，少选能为满屋春。
五言诗作七宝塔，四壁惟馀八尺床。一月二十九日醉，百年三万六千场。
五十一年前素昧，相逢元是镜中人。他时鹤发鸡皮样，却道今番画未真。
北来得见鸿音少，南去徒来蝶梦多。一曲高歌人万里，几回无语上高坡。
缓作行程早作归，倚门亲语苦相思。白头亲老今多病，不似当初别汝时。
簟纹如水帐如烟，一榻清风直万钱。困卧北窗呼不起，老夫风味也堪怜。
天寒古寺往来希，门掩柴炉昼共围。细雨无声潜自落，开帘时复见霏霏。
万里乡山路不通，年年佳节百忧中。催成客睡须春酒，老却梅花是晓风。
绿萝阴阴覆丹壑，玉局仙翁自为乐。山中对奕不知年，世上尘缨安可缚。
六出奇花已住开，郡城相次见楼台。时人莫把和泥看，一片飞从天上来。
公主琵琶胡地秋，将军刁斗汉关愁。相逢老病无依卒，未说沙场泪已流。
济河潺潺向北流，济河㶁㶁向南流。官船私舶都过此，南来北去几时休。
壮图落落与时违，不信经纶起布衣。纵使茝鱼从北化，也随乌鹊向南归。
玉厨金瓮出黄封，传道师臣锡内供。不为循常割恩赐，异香清带子情浓。
坟草青青岁月多，独馀庭树影婆娑。他时结彩缠修干，重续徐卿二子歌。
宫中应节垂金缕，天上迎祥捧玉卮。更奏开元羽衣曲，年年长愿侍瑶池。
得时行道郭汾阳，臣节无亏名亦香。老我于今复何幸，功成名遂解金章。
支颐独立到栖鸦，送了虚廊日却斜。冷蝶不知时节晚，伶仃犹自抱寒花。
一谪仙班下海涯，梦魂长绕阿环家。西华旧业荒芜甚，老却瑶池万树霞。
道旁故垒跨连营，积雪侵云势欲平。莫笑角巾无武略，禁中颇牧是书生。
飒飒秋风落叶深，辘轳寒甃带哀音。李侯疮癣君能疗，老我柴门独捧心。
苍筤亭种千竿竹，三十年前此地家。野水纵横旧时涧，客来犹得共瓜茶。
清时瑶殿引瓶金，百尺还闻坠水音。想得日长宫阁静，玉盘珍果看浮沈。
万木杉从一寸栽，参天次第可推排。他年空翠桥边路，来选承天八柱材。
公退清闲如致仕，酒馀欢适似还乡。不妨更有安心病，卧看萦帘一炷香。
浮云流水易西东，回首梁园似梦中。一别十年今又别，酒尊能得几回同。
百花零落已成尘，闻道君家解系春。艳质娇娆应见惯，肯分粲者遗愁人。
十年难弟未知音，七处征心可见心。何似卷堂聊散去，任他鱼鸟各飞沉。
清湘列岫拥烟霏，不见灵均吊楚妃。一带僧园入修绿，待看岳麓雨晴时。
育王浑不奈伊何，脚跨天童又倒戈。不是浙僧全杀活，成人应少败人多。
治安无策济时艰，始信金销壮士颜。怪底飓风翻涨海，浪头一直过狼山。
骂詈瞿昙说脱空，年来分外恶情悰。吴山越水相逢著，放出蟭螟咬大虫。
老怀病目向秋风，江水西来湘水东。可是青山知好客，淡云疏雨翠微中。
刊除浮习语丁宁，洙泗馀风刮地清。孔李通家争几许，当时独未作门生。
绕山修竹晓参差，叶叶涂霜坠碧枝。日脚渐高风乍起，萧萧恰似雨来时。
作缘道者信难哉，小工石匠亦持斋。世间苦行谁能此，为向白沙会下来。
斜风吹雪冷征衣，来见长眉老阿师。为我晓开银色界，笑谈宁复问归期。
岊老峰高翠倚天，洮河春水绿无边。不知杨柳蒹葭外，何处泊君书画船。
记得当年宴杏园，旁人尽道似神仙。全家自此废耕织，枉费公家多少钱。
佐梁图禅尔开先，舌断徒劳上诉天。一梦功名成底事，东阳风月自千年。
筑亭疏沼隔尘埃，白白朱朱次第栽。人面春风俱不老，板舆日日看花来。
童冠相呼六七朋，晴沙迤逦并舟行。个中真意人谁会，慨想当年与点情。
老觉山林可避人，正须麋鹿与同群。却嫌鸟语犹多事，强管阴晴报客闻。
雨淘沙碛炫银色，浪打石根如斧痕。近日船军少登岸，松山窝处已成村。
莫道家贫只旧醅，尊开更上一层台。最喜捲帘閒野眺，罗浮爽气自西来。
白道从兹速改张，休来显现作妖祥。定祛邪行归真见，必得超凡入圣乡。
千岩观下碧瑶林，岁晚青青共此心。隐士归兮花未老，每年来把一杯深。
未许酴醾浪得香，殿春时出一枝芳。从他百卉随风舞，独立晴天试艳妆。
太白歌中昔未闻，佛天高处却逢君。姓名不落人间世，何事今朝不望云。
中州之山台山高，遍寻五顶无乃劳。老去看山无脚力，直凭一阁了秋毫。
僧道恩荣已受封，上庠儒者亦恩隆。福王又拜平原郡，幼主新封瀛国公。
野夫卧对石门山，怀友其如道险艰。喜诵清诗凉雨后，唤回幽思白云间。
扁舟如叶路东西，一片滩声下恶溪。当日亭台旧时客，相逢莫惜醉如泥。
世往人非事不同，岩前无复旧行踪。空山落遍千林树，夜夜如同虎啸风。
榆叶晚风愁去日，桃花春水喜归时。双凫犹在隋堤柳，准拟同看两岸丝。
溶溶晴港漾春晖，芦笋生时柳絮飞。还有江南风物否，桃花流水鲚鱼肥。
穿针楼上闭秋烟，织女佳期又隔年。斜笛夜深吹不落，一条银汉挂秋天。
一片孤云逐吹飞，东西终日竟何依。旁人莫道能为雨，惟恨青山未得归。
岁月人间岂待深，等闲兴废递相寻。秪应节妇坟头月，还照当年茂宰心。
房宿何年寓世间，四蹄踣铁度天山。沙场酣战夸神骏，奏凯归来十二闲。
东风拂拂到行朝，剪彩膺时下绛霄。不但剑歌随骑曲，行须仪凤舞云韶。
俄闻二使俱遭絷，九曲愁肠痛不禁。却忆今年正二月，曾为伤虎故伤心。
千岁仙桃进御筵，华缸春蔼御楼前。圣皇一念同民乐，九域欢谣彻九天。
大禹祠前柳色新，骈阗车马斗行春。登临都道江山好，话到平成能几人。
榴叶深青花骤红，疏疏篱上小亭东。微虫忽化飞蝴蝶，时斗朝阳复趁风。
蜀客休夸石镜平，巨灵亲置白云庭。老龙化作髯翁坐，呼吸雷风寂不惊。
寰中几个闻鸡起，江上千艘缚鸭回。山鬼见时应冷笑，不知献颂有人来。
自刈香粳税水舂，旋𥬠新酒搦泥封。晚菘种已无馀地，不枉归田学老农。
枝上绛英吹欲尽，镜中素发摘来稀。今年过了菖蒲节，犹就香篝著裌衣。
华盖峰高未易穷，扪参历井到天中。回头却顾人间世，但见群青似小童。
青天碧海路悠悠，兔老蟾饥亦倦游。锁定玉楼云不卷，两街灯火作中秋。
青田双戏九皋鸣，屈降仙姿入户庭。宜与衰翁为老伴，雪毛霜鬓共星星。
仙家日月本长闲，送腊迎春亦偶然。翠管银罂传故事，金花彩胜作新年。
双亲远葬傍西岩，麦饭来迟每自惭。愿得太平徭役少，结茅此地守松杉。
但知鬼目为芝草，谁信羚羊破佛牙。娘子阿姨何处辨，时人识卖假金家。
世人休说行路难，鸟道羊肠咫尺间。珍重苎溪溪畔水，汝归沧海我归山。
华州石缝无端芋，同谷斋中有恨翁。卯酒调来家法在，暂时不哭此途穷。
名门尧母将传嗣，取鉴吕皇预杀身。燕翼贻谋宜有道，如何知义不知仁。
故人行役向边州，匹马今朝不少留。长路关山何日尽，满堂丝竹为君愁。
海内交游更许谁，百年心事藉君知。江陵他日芭蕉雨，应忆城西送我时。
印文生绿铜狮冷，砚沼潆波石兽欢。坐久篆烟清不断，两鬟童子立阑干。
轻风疏雨送微寒，淡月疏云溯急湍。年少旧题今白发，浮生犹幸一身安。
侍女争挥玉弹弓，金丸飞入乱花中。一时惊起流莺散，踏落残花满地红。
丹方传得已多年，未脱凡胎骨未仙。末路偶逢仙侣话，相期直入无穷天。
眼前风景异山河，无柰诸君笑语何。坐上有人正愁绝，胡儿便道是偻㑩。
汉包六合网英豪，一个冥鸿惜羽毛。世祖功臣三十二，云台何似钓台高。
不见山居二十年，苍髯玉面故依然。它年我定先君老，准拟虚名共久传。
干戈扰扰恨何穷，南北东西任转蓬。世事不堪长龃龉，胸中赖有气如虹。
老树经霜带夕晖，十围横跨小桥西。群鸦不怕云巢冷，夜夜黄昏来上啼。
长檠计出群儿下，两眼眵昏欲底为。凭语少年须著便，酒狂端合信书痴。
寒尽春生夜未央，酒狂狂似醒时狂。吾人何用餐烟火，揉碎梅花和蜜霜。
郁郁青松尺许长，似看颜色有风霜。何时却睹干霄势，六月浓阴覆草堂。
当年睥睨此山阿，欲著红楼贮绮罗。今日重来无一事，却骑羸马下坡陀。
腊脚春槽细溜香，一杯何幸得君尝。十年离恨无销处，且付山公酩酊乡。
山自西来玉作层，千峰住处一溪萦。宜晴宜雨乍明灭，不是老天无十成。
乾屎橛兮麻三斤，当阳拈出少知音。时人不识自家佛，却向丹青画处寻。
五花骝马出龙城，一叶兰舟独自行。谁道维扬江上月，清光翻对水波平。
瑶池信杳思氤氲，聒聒春声怪汝频。问道海棠初睡起，风流谁是画眉人。
虎迹烟村少室墟，羊肠尘路太行车。上林应射春归羽，江海累臣有帛书。
何来香似素馨花，生长花田越女家。汉使当年推第一，兼携抹丽向京华。
年来黄菊也随时，斗出金盘与玉卮。独有岁寒心尚在，落英重作楚人词。
知道杨花爱作萍，故将飞絮搅空冥。依依却是无情甚，折尽枝条勿使青。
听得前山伐木声，偶来樵者不知名。仙翁一局千年事，那识人间有姓嬴。
旋汲清泠注石盆，葡萄阴落砌苔痕。道人坐久茶尤好，香净不繁萦小轩。
肯为酴醾题好句，句成更肯轻相付。明年公对紫薇花，欲得此诗无觅处。
唐史大书贤相业，粤人长祭曲江祠。岭南后学师前辈，山斗千年更属谁。
雪渍冰濡土脉肥，趁时举趾莫教违。荷蓑早合冲烟去，负耒迟须带月归。
门掩孤山少见人，梅花霜鹤自为邻。秪今玛瑙坡头月，唯映巢居合下尘。
庙里佳人竟夜喧，抽签敲竹问儿孙。绮罗少妇深深拜，赪颊犹云感佛恩。
阴雨霏霏湿酒卮，满堂红烛对弹棋。主人先醉非无意，愁见更阑客散时。
花离京洛缁尘少，诗到齐梁绮语多。老子七言虽淡泊，不曾一字犯阴何。
流行坎止事无多，举世营营自网罗。珍重主人真止矣，直如古井更无波。
美人去作江东云，此酒何时共一樽。若上高楼望吴越，亦须回首念荆门。
到眼丹青忽自惊，玉台形我我何形。石田虽有千金贶，老子都疑一世名。
妙思堂深路屈盘，夜来魂梦忽跻攀。道人开户相迎处，宛在修篁翠雾间。
忽看草树总离披，记得沙行昨日时。除却潮来无别事，海风动地亦何为。
透瓶九转有馀香，阅世情忘有未忘。一万人缘何日了，明朝烟水又茫茫。
多景楼连铁瓮城，壮游犹记昔年曾。江心遥见金山寺，风里钟声塔外灯。
浓霜轻雪妒清华，暖日烘时祇见花。天意似怜尘世界，故将茅舍换仙家。
绵绵风雨雨鸠催，衰柳朦胧玉作堆。不道陶公秫未熟，烟波一片欲飞来。
道字娇讹苦未成，淡蛾羞敛不胜情。有时歌罢下阶砌，闲把宫花独自行。
城南春深草乱飞，门前流水没渔矶。百年此地踏青客，今岁从军犹未归。
竹院桥廊未放晴，一凉生处绿交横。隔林休厌荷池小，风叶时传泼雨声。
三时烽火近关秋，马耳山前小队游。面缚胡儿称可汗，却教擎剑导鸣驺。
昏花病眼已经年，世味甘酸总澹然。堆案文书浑不读，一灯危坐晚凉天。
玉楼云淡晓光浮，中有飞仙驾鹤游。下界此时方熟睡，谁寻紫气问青牛。
桂海冰天老岁华，直庐重上玉皇家。当年曾识青青鬓，惟有东墙一架花。
土花能白又能红，晚节由能爱此工。宁可抱香枝上老，不随黄叶舞秋风。
日永湖山桧影斜，微风时堕紫藤花。道人无限江南意，更写筼筜向客夸。
风尘何处托清魂，家世梅花水月村。旧箧已无封禅稿，独怜渴病似文园。
几年无便到招提，沙路徐行趁碧溪。花竹禅房成小款，笑谈不觉到斜西。
方丈香销客未眠，出城顿觉夜如年。乌啼霜落僧归院，云满空山月满天。
三月边城没酒尝，朝朝饱饭索茶汤。有时吟苦心如醉，吟得惊人似醉狂。
梅山半载在城中，带得山闲物外风。随境动时元自静，与人和处底须同。
眼底群山入望来，搀天苍弁独崔嵬。年来怀抱谁关锁，祇傍登临醉里开。
琥车芝驾俨清秋，微雨侵宵助涕流。人世莫嗟离恨苦，却应天上更悠悠。
舍前舍后竹冥冥，山雨潇潇彻夜听。还似当年谈旧梦，两翁相对一灯青。
投老还家髀肉消，霜天何处换金貂。一樽帝所欢犹在，翻恐醒来尚寂寥。
观梅出郭看灯还，到处春风兴独关。不识沙翁偕石老，有无佳句及青山。
公干当年子建亲，景文今代大苏宾。绝知将种仍诗种，不放骚人与外人。
铅汞一门不可依，金丹秘诀圣无知。莫将世上凡铅汞，论年运火竞相持。
小时抵死愿春留，老大逢春去即休。今岁禹祠才一到，安能分日作遨游。
姑射仙人跨翠鸾，风前环佩响珊珊。玉箫吹彻江南意，孤梦回时月正寒。
腊雪初消柳眼寒，春风才入酒杯宽。一年佳节知多少，屈指从今是履端。
欲寻好句乞梅花，从实平章不要夸。且道色香谁可比，口才拟议即成差。
朝朝蚤起挂南窗，要看梅花试晓妆。两树相挨前后发，老夫一月不烧香。
二十五年南北走，遗爱寂然民记否。昔日婴儿今壮夫，昔日壮夫今老叟。
丞相长思煮泉时，郡侯催发只忧迟。吴关去国三千里，莫笑杨妃爱荔枝。
向来春兴自不浅，老去客愁还复深。半夜蜀禽呼梦破，柳风桃雨总关心。
万古人心万古看，中原如此可能安。先生醉倒东篱意，得恐驱驰老病难。
西风学得不风流，每怪衰逢末伏秋。一阵清风吹醉帽，故教人见老人头。
野褐芒鞋六尺藤，好溪山处几番登。明朝又复归城市，百亩松风属老僧。
远信初闻近复疑，西堂清怨独吟时。须臾松径传银烛，颠倒风亭洗玉卮。
倚竹佳人翠袖长，蔷薇花露染衣裳。一时倾倒春风意，岂是常娥月里香。
雪侵春事太无端，舞急微还近腊寒。应是也疑真宰怪，休时犹未遍林峦。
天目山前两乳长，龙飞凤舞到钱塘。海门一点巽山小，五百年间出帝王。
惯见河阳县里花，何时归种召平瓜。江东正是鲈鱼美，昨夜西风梦到家。
世道支撑尽要人，阅人多后眼通神。一朝相去三丞相，今昔同归识认亲。
酒钱自昔从人乞，诗思出门何处无。青箬织篷菅织席，此生端欲老江湖。
万事无如退步休，百年浮幻水中沤。赵州不为争糊饼，要得时人劣处求。
瘴海骊龙供素沫，蛮村花露挹清滋。微参鼻观犹疑似，全在炉烟未发时。
薄幸抛人轻似梭，忆君还似恨君多。此心至竟真相忆，到得恨时无奈何。
丹霞未见庞居士，已有言词满四方。何似他时亲识面，未劳语默强遮藏。
世间无事可关心，只有丰年愿最深。春旱恼人头欲白，朝来一雨万黄金。
芳气时时侵鼻观，令人三复柳州诗。非因寂寞耽幽意，醉倒花间未必知。
此生终使此身闲，不是春时且要还。寄语桃花与流水，莫辞相送到人间。
山犹故险水犹奔，无复前年溅泪痕。自是人心随境别，橹声帆色尽君恩。
一生三万六千日，一日思亲十二时。清秩偶叨非养望，一杯成喜亦成悲。
君去逢人在帝京，道余辛苦二毛生。梦中不觉为迁客，犹抱封书入凤城。
钟鼎丹成骨已仙，东坡空唤渡头船。我来二老俱陈迹，绿水青山尚俨然。
五老峰前三峡桥，不论时节听飞潮。那知冷落穷山里，忽见晴空练一条。
虚无混沌未分前，大道元居太极先。自一而三同祖气，澄清高上积阳天。
遇酒须倾醉即眠，自称臣是酒中仙。仙家未必能胜此，不起贪嗔七十年。
当时四海一刘备，至此已堪悲失脚。出语翻为乐国想，是人止可偏方著。
梅花过后杏花前，嫩蕊装成一盖圆。恼乱春风为渠了，幽香破睡有明年。
暖风吹帐日光迟，恰似清和四月时。黄鸟不知人懒起，未明啼上绿杨枝。
九子山中鸠乱啼，合溶镇上马频嘶。霪霖十日沮漳泛，时有衙官来护堤。
到得中桥一径斜，岸傍沽酒两三家。长年醉卧桑阴下，鼓吹犹烦两岸蛙。
六节南藤色似朱，拄行阶砌胜人扶。会须将入深山去，倚看云泉作老夫。
远路东西欲问谁，寒来无处寄寒衣。去时初种庭前树，树已胜巢人未归。
世传佳木姓名偕，召伯甘棠王氏槐。记取汪坟苍桂树，文科应兆不相乖。
顽仙住世本痴凯，宿业迷深宿命乖。入林自喜狎麋鹿，当道于今绝虎豺。
功名蚁穴梦南柯，投老空门不较多。试看铁牛无用处，横身终古负黄河。
小日寒窗共赋文，一时洛下看机云。自知只道归耕手，不比斯人解致君。
萧洒园林屋数间，小桥流水玉弯环。百年生计经营就，应助而兄早养闲。
铅椠辛勤四十年，抟风不上鬓霜寒。朱门何处是知己，短褐空瓢行路难。
堕粉瓢红迹已陈，却将春色付何人。东君老去都平施，绿幕连天一样新。
五年南国钓烟波，妙手从来所得多。鱼引盈车竿不挠，几人施舍似詹何。
茆檐漠漠晚风微，曲院无人雨霁时。忽见碧窗疏影乱，一痕新月在花枝。
毙裘羸马太郎当，祖道乘风挂席忙。妒杀隔江老渔父，船头初月白如霜。
不把春光较后先，清香自是压群妍。微酸一点功成日，桃李从他逞少年。
夜闻骚屑此君语，晨起急登风雨亭。一笑相逢珍重别，不随人改旧时青。
载披黄绢感相思，恨少当年幼妇词。篱菊夜寒蝴蝶冷，落英吹伴帐中丝。
莫年尚恋蛾眉斧，平日空谈蜡脚禅。应笑老夫甘寂寞，只将黄奶替婵娟。
春事已随花事残，东风急处省凭栏。枝头青子生来苦，守得黄时也自酸。
肆无碍辩若悬河，尺水能兴万丈波。平地无端立层级，登高人少逐流多。
红尘飞不到心头，七十年来真自由。醉数又来花甲子，蟠桃三熟是春秋。
病起筠窗九月时，伤怀几度独支颐。芙蓉花发红如锦，老却秋光总不知。
白云峰前溪水东，夜深云气白如虹。青山北岸当时见，多在月明寒雾中。
芦华明月水茫茫，激箭风舟破冷光。亲到庐陵酬米价，那时开口便相当。
偃盖交柯坐亦宜，春风翠辇憩逶迤。大夫寂寞山阴道，不见西湖鼎盛时。
老鹤将雏起万松，碧桃初熟荔枝红。芳园景色流风远，独念当年友鹤翁。
道惭知己暗沾衣，才累青年果是非。总是乡园一抔土，满山春草几时归。
玉堂老鹤仙骑去，白雪满空何处寻。昨夜飞来峰顶月，分明照见古人心。
老去情怀触景移，意行何地不吾诗。小园雨后将飞雪，探得梅花第一枝。
渭滨人老钓纶中，晚达那知有早穷。顾我岩栖终作底，谩将病目送飞鸿。
万朵随波似泛杯，浮沉又似水灯来。三江染尽桃花水，一道红泉划不开。
瀑涧茶烟雪屋灯，乱家更入乱云层。老僧今已倦行脚，不用维那吃饭凭。
道心常要摄人心，有德之人必有邻。愧我空虚无一善，安能交义契兰金。
早年锄月手亲栽，看到成阴结子来。二十馀年如一梦，归来五度见花开。
伯玉文章一世雄，买碑人去更无踪。欲寻水馆风亭处，只在西门折柳东。
童黄安足名天下，太白常疑在世间。生纵不陪振鹭列，死犹可葬伯鸾山。
龙舟大半没西湖，此是先皇节俭图。三十六年安静里，棹歌一曲在康衢。
世上岂无飧玉法，垆中亦有化金方。不如去学刘玄石，一饮三年入醉乡。
毫端风雨走蛟螭，人物风流冠一时。要向行云问踪迹，青楼何处没新词。
檐楹山影水光中，携酒来时伴钓翁。四岸烟云芳草绿，一栏风雨落花红。
□□无情不可亲，年年遣使浪填津。武侯会有两篇表，读罢令人泪满巾。
少年乐事未全谙，疾病侵凌已不堪。尚喜步兵频入梦，梦中犹复似曹南。
一川澄练石梁孤，隔岸云林过雨馀。松下老翁应有待，谷城何处更传书。
落魄江湖十二年，布衫阔袖裹风烟。如今各样新装束，典却清狂卖却颠。
十里山行杂市声，道傍无处濯尘缨。宝林寺里逢修竹，方有诗情约略生。
山人当日济时艰，要把唐虞作样看。奏罢箫韶无凤至，空教猿鹤怨盟寒。
西风已挂沐猴冠，人语溪声亦少宽。家有如山牛粪火，为君煨栗劝加餐。
种松今世见松老，种菊常年见菊开。十一月霜花欲槁，巾车岂可更迟回。
券贱官家币日轻，券高民失旧家生。靴中运指何年了，一度称提一度惊。
偶来乘兴不须疑，一顷秋香欲发时。老子婆娑真为尔，百回相见愧鸬鹚。
高据襄阳播盛名，问人人道是诗星。汉水醉时波尚绿，鹿门吟处草犹生。
翩翩书记向龙堆，白草黄云大漠开。落日固原飞檄少，题诗频上赫连台。
花信风传阆苑香，腾空鹤驾望仙郎。当年谁为看炉鼎，曾得丹砂入药囊。
老僧支竹面如灰，门闭寒云冷不开。车马纷纷多少客，端知不是爱山来。
荷衣草𪨗竹筇轻，路入丹山谒上清。不是离家无别恨，出门先断世间情。
片石长松时下有，青山绿水觉来无。姚黄赏尽东归去，六六峰前会酒徒。
椆柳河边夜雨过，诗怀偏少客怀多。东邻轻薄诸年少，争唱高阳出塞歌。
五原塞外骄儿悍，万死台前女子多。闻道中郎知魏尚，不教天子忆廉颇。
春风吹雨洒旗竿，得出深宫不怕寒。夸道自家能走马，团中横过觅人看。
几年边骑乘秋入，今岁三关独晏然。闻说元戎负韬略，三军齐唱凯歌旋。
杨柳青青河水浑，野桥茅店水边村。官船三日姑苏道，处处青山似故园。
束装归去卷残书，衙署将辞尚扫除。静对老妻聊一笑，不知天地本蘧庐。
槐幄成阴绿正宜，青虫为蠹祇空枝。花神巧与换新绿，恰似春风三月时。
还家最喜过中秋，塔影阑阶果乱投。老大恐妨少小乐，自邀明月上高楼。
草色泉声向晚多，故宫犹嵌碧山阿。门前飒飒松风起，似听当年黄竹歌。
矮屋檐前老桂丛，清阴分破广寒宫。谁知万古香无价，藏在黄金一粟中。
当年捧檄佐湖湘，莲幕风清化日长。从此飞腾霄汉近，羽仪光采姓名香。
邂逅同歌行路难，一尊湖海罄交欢。劝君莫拟三闾赋，今日无人似子兰。
和靖东坡白乐天，几年秋菊荐寒泉。如今往事都休问，且为官司趁酒钱。
管妙弦清歌入云，老人合眼醉醺醺。诚知不及当年听，犹觉闻时胜不闻。
枝头红日退霜华，矮树低墙密护遮。黄菊已残秋后朵，枇杷又放隔年花。
鸭脚当年自一时，瓦盆雕砌影毰毸。黄封不遇头纲使，争得凌云百尺姿。
旧游分散人零落，如此伤心事几条。会逐禅师坐禅去，一时灭尽定中消。
小院回廊日正长，绿阴幽草自生香。春风老矣犹多事，时送飞花出短墙。
千嶂崔嵬雪里看，东风一夜捲馀寒。岩前溜玉知多少，涨起西江十八滩。
羽书昨夜下长安，胡骑骎骎犯蜀关。愁杀闺中年少妇，朝朝空望戍夫还。
咬得菜根方百可，养心寡欲老偏宜。拔葵世想公仪子，鬻犬谁非吴隐之。
阳林小春醉风日，老面得酒须臾欢。不妨桃李妍冬谷，正要松篁用岁寒。
问讯天童今老子，偶同庚甲事如何。他时要向山中去，容我一庵遮薜萝。
山中梅比城中早，却为春寒也较迟。多事邻僧添转语，梅迟应待老夫诗。
江上悠悠人不问，十年云外醉中身。殷勤解却丁香结，纵放繁枝散诞春。
一日清闲一日仙，本图将息养残年。鄙夫不解神仙意，往往催人上酒筵。
长叹熙丰祐圣年，偏轻偏重几番船。谁能装载亭匀了，多著男儿尽力牵。
只道梅花已乱飞，何须点缀谢庄衣。独欣冻死安西虏，载取狐巴马上归。
稽山却棹酒船回，泠水湾头两意开。一路有诗吟不稳，当时悔不共君来。
窗外小山重叠好，阴阴松竹翠排檐。老人嘉我幽寻意，深炷炉香为捲帘。
夜上九潭谁是伴，云随飞盖月随杯。明年尚作三川守，此地兼将歌舞来。
漂母何曾问姓名，英雄一饭岂无情。千年汉业蓬蒿里，犹有都人问戛羹。
三日韶光处处新，九华仙洞七香轮。老夫留滞何由往，珉玉相和正绕身。
去国多年别九重，草茅名姓简宸衷。此生何处瞻天表，惟有清宵梦寐中。
襁负苍皇冒雨来，烹茶煎石暂相偎。南山况值秋天爽，卯酒时时自一杯。
生怕云门打杀伊，韬光晦迹许多时。而今再出头来也，天上人间更有谁。
髻根松慢玉钗垂，指点花枝又过时。坐久暗生惆怅事，背人匀却泪胭脂。
寒水如烟霜似雪，半夜疏窗透明月。此时有客正不眠，淮上吟声无断绝。
百载春光老眼明，萧然竹院果如僧。不知玉烛烟何在，五夜窗前供杖灯。
三衢木本大如拳，干老皮皴迸石穿。吴市雪霜禁未得，避寒莫出禁烟前。
鲛绡剪碎玉簪轻，檀晕妆成雪月明。肯伴老人春一醉，悬知欲落更多情。
销金帐下忽天明，梦里无情亦有情。何处乱山可埋骨，暂时相对坐调笙。
老去情怀怕别离，年来不作送行诗。人前举似终难信，问着垂杨便可知。
道人只具一只眼，觌面全提格外机。尘里神仙谁做得，归来试举问麻衣。
草堂虚洒待高真，不意清斋避世尘。料得焚香无别事，存心应降月夫人。
灯火能催万物春，花间蜂蝶已缤纷。太平会与民同乐，总道吾君是圣君。
闻公新有帅垣除，一路逢人尽贺予。瓜代得贤人尚喜，予心欢喜更何如。
薜荔空斋手一卮，微酣不减独醒时。闲来更不搜奇句，只写衡门闭影诗。
陇北辽阳揔乞和，尽驱龙种度黄河。一时内厩三千队，应费东吴万匹罗。
锦衾多泪雨同流，罗袂无声风自秋。纵有少翁能致汝，帷中那得玉魂留。
思亲如海渺无涯，观物惊心感岁华。谁见诗人心苦处，年年挥泪看梅花。
御爱数峰非拔秀，当时驻跸欲忘还。飞仙急过无真赏，始信明皇不识山。
十二年前边塞行，坐中无语叹歌情。不堪昨夜先垂泪，西去阳关第一声。
莫道平居是百蛮，烟花江月也同攀。一从烽火连天后，纵有神珠去不还。
莫憎苦调太酸辛，月思霜哀亦可人。村路小家无此客，溧阳少府是前身。
鼻祖耳孙同嗜好，买山世世种梅花。直从和靖先生户，割上寒斋处士家。
劳役三年成巨舰，出师未战失江陵。不知雷满和州载，始悟齐山截海名。
月到南窗小半扉，无灯始觉室生辉。人间何处冰壶是，身在冰壶却道非。
力争和议众初疑，事在君王子母知。旧日塞垣啼鸟处，如今长乐晓钟时。
昔年曾泛马当湾，团饭唤鸦篙楫间。今日江头飞不下，应知人世足机关。
里巷欢呼争爆竹，田庐围坐亦然萁。寒更不觉鸡三唱，可惜心情不赋诗。
玉钩风急响丁东，回首西山似梦中。明月堂前人不到，庭梧一夜老秋风。
几年南国乡心合，万里滇池辔首联。祖帐暂留樽酒话，世情觑破复何言。
明月虽圆有缺时，合欢安有百年期。故令六六深宫女，泪落君前自不知。
痴坐禅关日亭午，静看博山香一缕。欲知世上炎与凉，三扣金仙三不语。
想象当年怀璧时，剑横渭洛鬼神披。独怜版籍终秦献，长使英雄泪满颐。
昭文馆外无花看，吴市津头买树栽。花本无情天有意，忍寒教为老人开。
秋风秋雨送将归，归后音书莫便稀。匡阜池头三石雁，年年霜落自能飞。
显微元是紫微仙，天上星辰手斡旋。为向人间多漏泄，谪下茅峰五百年。
燕公未肯祖虚无，悍俗归仁举国书。莫道邦人都背德，壁间犹有海潮图。
背乡不过五十日，世事如云逐段移。客里念家家念客，归来一似未行时。
湘阴直与地阴连，此日相逢忆醉年。美酒非如平乐贵，十升不用一千钱。
如此春光冉冉何，青山亦笑发皤皤。门前修竹独欢舞，今岁儿孙长最多。
冰枯雪老尚天台，使我诗肠日九回。归去来兮须岁暮，岁云暮矣不归来。
仙子何年化鹤群，至今名姓只空闻。我来欲访前朝事，怅望九仙惟白云。
乌衔霁色朝迎马，蟾吐澄辉夜照眠。日月于君已如此，不须星历问行年。
蜡炬高烧映紫宸，踏歌初进鼓声频。年年正月元宵节，愿作蓬莱献寿人。
袨服奇装巧日增，百金财可一缣成。苇帘布缘黄𫄟被，时为封章达圣明。
江上何人吹笛声，水云风树两凄清。几时载取禾川酒，苦竹潭心看月明。
东风南浦雨潇潇，欲去行人不自聊。谁道垂杨攀折苦，过春犹有最长条。
宦海同游五十年，归来衰鬓各皤然。于今抛却人间事，共向王乔问大还。
剧谈时事言皆验，筹略知非小丈夫。独恨人微言不效，未能推挽上亨衢。
能说齐论与鲁论，世儒希合便纷纷。何曾后学皆传信，祇有奸名万古闻。
蓬莱石上珊瑚树，更向琅玕一处栽。不是任公钓鳌手，如何移得世间来。
莫管流年一掷梭，花前对酒且高歌。命中若有终须有，到底无时不奈何。
东郊青土尚崔嵬，疑是巴王筑此台。回首当时歌舞地，六宫今尽没黄埃。
几年云卧得清闲，总被留侯误出山。若使汉储非早计，绿萝青壁也何颜。
夜长无睡起阶前，寥落星河欲曙天。十五年来明月夜，何曾一夜不孤眠。
埽花虽恨夜来雨，把酒却怜晴后寒。吴质谩言愁得病，当时犹不凭阑干。
粉面娇环红绣裙，主翁独遣劝佳宾。它时金谷重相遇，还许尊前问故人。
道林身世一何闲，去似孤云不可攀。若果怕人知隐迹，买山休买有名山。
兰畹梅林事未阑，瑞香那复夜团团。东君动是经年别，每到花开仔细看。
洞蔽深云远俗尘，山中曾未识朱轮。自从白傅来游后，三百年间又一人。
西风已飘上林叶，北斗直挂建章城。愁人底事最堪恨，络纬啼时无妇惊。
斗子滩头夜已深，月华偏照此时心。春江风水连天阔，归梦悠扬何处寻。
野芳庭草是生涯，老去祇宜闲在家。几日惜春留不住，小鬟为我拾杨花。
虏去边城少奏章，雪残中禁罢焚香。都人知有新年喜，争看雕舆金凤凰。
兔死从来狗亦烹，楚亡安得有韩彭。封留便约赤松去，已愧当年鲁两生。
王孙挟弹打鸳鸯，红藕花前世界凉。揭起蓬窗弄湖水，潜螭双眼射金光。
数片荷衣不蔽身，青山白鸟岂知贫。如今非是秦时世，更隐桃花亦笑人。
薄寒轻雨细如丝，风满长川棹去迟。漠漠野田将瞑色，纤纤汀草欲青时。
十月开帆杨子江，沙寒白雁满船窗。画师貌得当年忆，宿食飞鸣五十双。
台省诸公六出奇，江湖狂客一生痴。无人为问净光老，抚掌掀髯端为谁。
含桃熟后莺还语，柳絮飞时燕亦忙。风物但随时节好，不知人意自凄凉。
破寺残年幸不孤，几人灯下共围垆。不知五老峰前雪，得及天山一半无。
奇峰列列树苍苍，每爱危阑挹翠光。宿鸟皈时看最好，淡烟一抹锁斜阳。
少李轻兵去不回，荆人胜气鼓如雷。将军料敌元非怯，能使君王促驾来。
老夫不是爱长歌，恐把流光混里过。一啸胸中无限量，古今天地在包罗。
小阁凭栏望远空，天河横贯斗牛中。他年鼓角榆关路，马上遥看与此同。
广陌青楼杨柳新，莺花时节可怜人。至今汉上多游女，笑折疏麻赠所亲。
老趁渔船泊馆娃，月明夜饮故人家。春风吹酒不肯醒，嚼尽酴醾一架花。
汉主寿山称万岁，玄宗佳节号千秋。吾皇别享无疆福，百姓欢呼动九州。
如此良宵能有几，有船便合载坡公。当时若只载歌舞，安得于今在画中。
先生拂衣归柴桑，视时富贵犹秕糠。义心耻食易代粟，督邮于我何低昂。
先生邀月饮江边，此月年来夜夜悬。我念先生对今月，恨无一斗醉祠前。
独行独语曲江头，回马迟迟上乐游。萧飒凉风与衰鬓，谁教计会一时秋。
八月凉风吹白幕，寝门廊下哭微之。妻孥朋友来相吊，唯道皇天无所知。
宦途最重是文衡，天与愚夫著盛名。三主礼闱年八十，门生门下见门生。
可人颜色拟黄金，开处偏承雨露深。不学春红徒媚世，生来自有向阳心。
留滞沅湘见此郎，气如九月雁横霜。麻鞋踏雪穿沙底，赐履他年出上方。
八阵图矶天下奇，无端变化出山时。要知抱膝南阳卧，早了三分一局棋。
挑战时时逾白沟，刀牌好手夹蛇矛。镖鎗先掷身随入，出没如风敌尽愁。
新自泾州趁雨移，便开繁萼拥芳枝。红霞照地清香起，似到玄都观里时。
万古周流此一机，何尝丝发涉人为。不须苦用忘忘意，认取存存不息时。
华胥佳梦惟闻说，解佩江皋浪得声。一夕东轩多少事，韩郎虚负窃香名。
彼此浮生类转蓬，青山端似梦中逢。明朝努力加餐饭，又隔南云少便鸿。
两颊初成酒晕时，桃花妆浅稍调脂。卿卿欲识春山好，五岳三峰尽在眉。
莫厌九衢尘土间，秋晴满眼是南山。僧家未必全无事，道著访僧心且闲。
或拟香山或拟陶，有时无句只虫号。作诗藞苴犹之可，字写不成方是高。
君家药笼有新储，苦口时供茗饮须。一味醍醐充佐使，从今合唤酪为奴。
江海浮游岁月移，五峰曾契少林机。白拈果有超师作，和我南山载取归。
道装人映醉中姝，十二分行俨翠裾。遥想翻阶丽清禁，似今群艳簉庭除。
廿五里街如砥平，东西行李往来轻。寄声海外诸番国，王道平平正好行。
孤根宁不在栽培，枝北枝南春一回。尽道游鱼是佳谶，不知洲上有花魁。
重重道气结成神，玉阙金堂逐日新。若数西山得道者，连予便是十三人。
试笔山窗竹影凉，闲临小字换鹅章。定巢燕子时飞过，带得残花落纸香。
懒看游人独倚松，却应目断水溶溶。道人自分无情汉，休锁双蛾怅别容。
娟娟云月照窗扉，纸帐形开梦觉时。庭下风篁自成韵，吹箫安用玉人为。
萦波翠荇牵秋恨，泣露红蕖落晓芳。惟有旧时西岭月，自移阁影过朱墙。
已去开元四百年，此泉犹自响潺潺。也知不愤当时事，长作悲声恨禄山。
湖上新正逢故人，情深应不笑家贫。明朝别后门还掩，修竹千竿一老身。
名圭字玉净无瑕，美誉芳声有数车。莫放燄光高二丈，来年烧杀杏园花。
冷泉亭畔树初明，百道寒光水面生。松月似留人住住，溪声却唤我行行。
两头蚯蚓呈三要，五眼胡孙念八还。老蚌吞除龙树月，瞎驴撞出赵州关。
要明得丧非干我，须到身心洞彻时。彻处忘缘缘即彻，从兹出处但随宜。
巨卵曾因霹雳开，海邦从此得名雷。只知寇老曾迁此，作记何缘丁令来。
花前立鹤小如童，天锡湖山属此翁。留得黄昏旧时月，至今长照水仙宫。
炎威翕翕正鏖人，惟有西风不世情。困卧小窗倦宾客，吹将好语到岩扃。
天与娇娆缀作花，更于枝上散馀霞。少陵漫道多诗兴，不得当时一句夸。
柱下遗编久翳如，偶将管穴赞玄虚。当年己自无知者，何事而今更著书。
人生汩汩逐风波，祝子长年要若何。一日洞然无障碍，元来佛法也无多。
青花绿叶上疏篱，别有长条竹尾垂。老觉淡妆差有味，满身秋露立多时。
贝阙藏珠安在哉，九渊深绝若为媒。风波可畏且归去，漫道扁舟湖上来。
筑坛拜将一军惊，初识淮阴胯下生。能读父书成底事，可怜世上逐虚名。
巉崖绝壁一千丈，上有孤树风飕飕。道人不顾荷衣薄，坐冷一片玻瓈秋。
云天雨歇乱山青，新绿添江一棹轻。前后衣冠催上道，春风共作写书行。
双人翠艾垂朱户，三角琼糜护箬衣。闻道内家行乐秘，先将节物奉重闱。
才晴便是看花时，休问花名是阿谁。藉使无梅桃杏在，但能来赏莫嫌迟。
年光苒苒暗推移，坐惜流年感旧期。独听早蝉秋色里，潘安初见二毛时。
不道长安百万家，行窝乐事在天涯。笑来龌龊者谁子，紫陌犹矜老看花。
故人相见话襟期，草草杯盘近午时。莫道越乡风味薄，香醪如蜜菜如丝。
细娘家在大江头，总为工欢字莫愁。月明低按关山曲，何处行人不泪流。
先春罨土槿编篱，同对年来亦好奇。自笑老夫心力懒，黄华随意著高枝。
宝藏宏开自晋年，金河常见法轮旋。五千贝叶灵文尽，持得残经不忍传。
谷雨冥冥春尽头，故人重解去时舟。西湖好在一百顷，为我传声到白鸥。
呜咽歌中薤露晞，田横宾客世间稀。可怜王蠋捐生日，七十馀城只布衣。
不但学仙仍学诗，年来古锦富珠玑。却疑汗漫骑鲸李，误向天台访子微。
汉主曾闻杀画师，画师何足定妍媸。宫中多少如花女，不嫁单于君不知。
一点流萤自入扉，清风都向草头吹。眠稀又被啼螀妒，看见新凉上小时。
游冶儿郎亦太颠，骑马看花已十年。北客昨来还借问，皇州春色尚依然。
石潭秋水漾清萍，两岸青山夹去津。钩箭缠丝挟长弩，柳阴时见射鱼人。
游山闻说多诗句，久已传抄听小胥。屡戒应门老马走，门前驿递不为疏。
缥缈罗浮紫翠巅，新州腾步忆诸贤。分携莫论当时事，记取黄龙古洞天。
远道何由惠海南，不堪归兴满松杉。亦知三月当三日，花鸟馀情到草庵。
访客登临百尺楼，纤痕遥共薄云流。如轮皓魄分明在，举世争言月似钩。
尘埃彷佛前朝寺，客子今缘避雨来。欲访当时漫亡得，绿丛蕉并野花开。
高门世德有遗踪，锦水灵山秀出公。老我无闻空碌碌，却教惭愧忆先翁。
山狖暗穿黄叶响，沙乌远叫白烟昏。采兰童子归来晚，一道香风先到门。
金沟沟外种麻田，辟谷仙方自可传。莫道借车游已远，长瞻紫气在南天。
来时似觉秋犹热，去日忽惊秋已深。一去一来何所益，不如归去旧园林。
景入元霄夜已三，挂灯鸣鼓遍江南。远推到处浑如此，人乐时平不用参。
春残枕籍落花眠，正是周家定鼎年。睡起不知秦汉事，一尊闲醉华阳川。
戍楼一曲老龙嘶，霜满秋空月影西。客里梦回听不得，残灯明灭伴人啼。
宏博自居韩柳前，素王妙道况亲传。圣朝未有徐州相，莫读当时归去篇。
过眼浮云是也非，桔槔俯仰政儿嬉。欲知身世俱无染，看取莲花在水时。
世界流年一掷梭，月凉踏踏听空歌。濠梁往日曾相见，认得篮仙唤采和。
四劝农家劝主家，去年早稻失收多。未还旧欠无从出，随力周旋更借它。
碧山勾引步如飞，少日知闲古亦稀。只有冯良年颇似，又非曾恼督邮归。
罗浮别后已多时，山下梅花入梦思。驿使不来空怅望，却从图里见南枝。
金陵自昔列为仙，画省含香况少年。莫问江头将北客，风烟一望却凄然。
惠爱如兰正吐芽，芳风吹落几千家。明年催直金銮殿，龙口飘香看百花。
十载青山几战尘，还家何处访情亲。儿时巷陌今难认，却问新移来住人。
白云尽处青山小，红雨飞时绿树新。佳致仗谁同管领，野禽啁哳话深春。
沧浪歌阕卧斜阳，渡口风来杜若香。老我鹰扬还有待，一滩秋水梦姬王。
紫罗步障游时展，红锦缠头醉后分。宁识田家重耕织，缲车终夜彻青云。
毋劳九品忆莲台，也莫栖栖代世哀。一念不生真体净，圆通大士应声来。
蚤闻秋社已思归，更为新雏栉羽衣。故垒明年管无恙，东风帘幕待君飞。
林间塔影郁苍苍，向晚风传供佛香。灯焰万龛时炯炯，恍然文笔吐光芒。
当年临水照春衫，浮玉山前水似蓝。归计未成羁思恶，为君飞梦到城南。
春草萋萋楚水流，天涯日暮倚扁舟。淮阴葬地今何在，年少纷纷觅拜侯。
云外亭亭耸翠环，天荒地老两峰闲。若教工部尝经眼，未肯将诗誉玉山。
柳色黄黄草色微，一川新渌两红衣。老天也信还家好，淡日柔风送客归。
西山曾梦巫山雨，南浦常迷洛浦珠。古县寂寥官况冷，不知还忆旧欢无。
昔年谁此试青萍，很石中分剑气精。光焰未消刘项起，始知不杀是神兵。
醉倚阑干独黯然，淮南不比数年前。只宜跨鹤翩然去，休说腰缠十万钱。
霍王无短似无长，惊见新诗写硬黄。鱼在九渊终玉食，世间濡足羡浮阳。
文会何时聚德星，紫芝眉宇照人清。锦鞯并控寻春马，持酒冯花为解酲。
我如老马怯征鞍，推起东窗欲起难。昨日风雷驱雹过，满衣明月五更寒。
中都九鼎勤英髦，渔钓牛蓑且遁逃。世祖升遐夫子死，原陵不及钓台高。
纨扇将题若有思，芭蕉阴里立多时。精神飞度君王侧，不觉忘形下笔迟。
今人令节昔人悲，寒食几时又五丝。自是时情重怀古，眼前曾否问鸱夷。
洞房春满百花明，月底红颜把玉笙。道是神仙君不信，人间那得凤凰鸣。
冉冉云烟堕墨池，隔窗疏影弄参差。清卿老去风流在，得见当年第一枝。
平生著酒满葫芦，醉上禅床不用扶。更把酡颜惊世俗，方知肉眼是凡夫。
青青离离木拱时，谁镌太守墓前碑。铜仁德泽知深浅，却有贤孙索挽诗。
此日庭柯尽著花，老夫逸兴正无涯。崦西莫羡千株柳，水际先看一带霞。
万山高下宜春路，旧县人烟乱后稀。荆棘十年生满道，不堪零露湿征衣。
汉室需材拔隐沦，贩缯屠狗各求伸。可怜风雪南山下，别有当年射虎人。
落落功名鬓早斑，蹉跎心事十年间。看来只合归湖上，渔钓丛中尽日闲。
汉公尝说惠泉师，解讲楞严解赋诗。今日我来师已去，草堂风雨立多时。
鹎𫛥啼时有落红，杏花色减两声中。千村一夜劳歌发，吹入前溪碓岸风。
鹤林老子久不见，应是山门长绿苔。几日城南风雨过，村村无处不黄梅。
以法传法狮子吼，以心传心铁牛机。十方世界无行路，圆觉空中有路归。
空谷嫣然笑靥开，春风元自蜀山来。少陵忘却浑闲事，更有离骚忘却梅。
大隐屏前烟水深，九霄云覆紫芝林。彤墀不作含香梦，丹洞忻传出世心。
道院秋眠对绮疏，翻思十五入宫初。花前听得君王道，禁掖三千总不如。
冯翊追趋猎渭城，丁宁天语相班行。当时何事亲承诏，千载君臣际会情。
雾鬓云鬟天上人，水光云影月中新。一时来往三千里，多滞江妃海庙神。
问舍求田不可迟，十年羁落意多违。须知泽雉樊中畜，不及蓬鸠地上飞。
赐花新剪茜香罗，𥮾遍乌纱未觉多。花重纱轻人更老，抬头不起奈春何。
故人万里不归家，我亦三年不见花。带雨独看应有意，欲题高兴寄天涯。
行义都无一点瑕，诗书满腹贮英华。老来方得青衫着，便近庐山五柳家。
双阙傍边是玉津，禁园花柳一时新。乐游原上无行幸，分作慈宁殿里春。
黄门宣赐出丹墀，花萼楼边禁漏迟。天上龙颜生喜色，鹡鸰飞在万年枝。
忽忽残年及耄期，清晨对镜不须悲。远行久立虽差倦，未到人扶见客时。
秋来秪是入山宜，坐到泉声幽咽时。清泪欲零谁许见，峰头惟有老猿知。
落日西山近一竿，世间恩爱极难𢬵。近来不作颠狂事，免被冤家恶眼看。
去年窜逐下南溟，万里归来鬓已星。望入西州天一发，香炉长绕九江青。
众醉陶陶我独醒，此心于世已忘情。老翁不识孤臣意，谩向沧浪歌濯缨。
晚春庭院牡丹香，谁道花开恨不长。寒食到今几十日，依然夭艳压群芳。
万蕊千葩角富豪，秋兰无处却为高。蚤知捷径终南是，招隐当时不入骚。
合欢带上真珠结，个个团圆又无缺。当时把向掌中看，岂意今为千古别。
十年尘土变形容，惟有丹心日月同。北海子卿羝不乳，未应已在画图中。
十年铅椠鬓丝秋，独抱成书四海游。三国诸人应梦里，一番公案又从头。
孔明抱义耻偏安，不道中兴事业难。赖有石头知落处，任从人换八门看。
推窗闲为写江天，水色浮晴澹薄烟。嗟我与君皆老矣，橹声帆影眼茫然。
里人欢喜看荣归，两仆篮舆自有辉。胜在宦途无事业，但将裘马诧轻肥。
鸣笳悲咽愁须绝，猎骑盘旋画不成。待与故人闲说此，几时归得到天京。
寥寥夜角难禁夜，滑滑山鸡只记昏。风景不随人老大，苍松无语对修筠。
左餐右粥年年饱，南陌东阡处处闲。幸免催租败幽兴，岂容对酒惜酡颜。
西望沙羡东秣陵，湓江中道是归程。柳阴系缆人归后，频有黄鹂三四声。
今古皆从此路行，只有短长分早晚。我比侪辈得已多，送老生涯唯酒盏。
红紫飘零笋蕨抽，一年芳事又成休。榆钱万叠春难买，落絮随风万点愁。
一茆正可借闲居，怪底年来倦读书。枕箪乍凉人睡觉，香风送过绿芙蕖。
剪剪清风冷篆烟，离思萦恨夜如年。无端见面无端别，憔悴春怀恼薄缘。
马革功名瘴海秋，䲭夷身世水东流。千年一枕华胥梦，预买青山办乐丘。
短篱疏雨正离披，淡白深红朵朵宜。自计老年才思减，重阳过后不题诗。
学不前人生谩前，老来嫌怕占人先。只便岁晚屠苏酒，后饮翻成最少年。
山下新亡恶少儿，林间挟弹少来时。昨朝鹳鹤争飞过，定结春巢向近枝。
曾买江天著钓船，夜深波浪拍船舷。祇今耳畔闻风雨，恰似当年逢底眠。
绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
酒捷不堪逢过节，天涯霜雪正沦阴。百年我亦何为者，也费椒盘菜碗心。
清气扑人湖面水，幽声到耳树头风。人家蚕老樱桃过，恰似淮南四月中。
清明时节雨霏霏，客子新裁白纻衣。日日江头问消息，洗天风雨几时归。
一飞一飞知几时，斗酒落魄谁共知。胸中造物饱星斗，笔下文字盘蛟螭。
隐隐青山渺渺江，兰舟过处水花香。故人别后能相忆，时展新图送一觞。
椒涂日暖燕差池，又见瑶箱受福时。欲使后宫歌德化，试将彤管作春词。
由来此母如吾母，再拜一卮复一卮。最好年年作生日，碧兰黄菊与同时。
点检桑枌泪几行，羞和书屋总荒凉。孔明景略留遗传，分挂当年夜雨床。
归骑聊乘一日闲，夕阳移座未能还。西风明日丹阳道，回首鸡鸣雪满山。
赫赫中丞是世臣，封君任子诰仍新。楚材原自兴都起，画作麒麟第一人。
翠旌绿纛夹车轮，龙作长身铁作鳞。莫笑道傍数松树，古来老却几官人。
苦无人事扰闲居，赢得终年学著书。今日欣然出门去，秋风吹意满芙蕖。
檐声喧耳历三旬，云气低低过一春。今日举头逢皎日，也知天道总由人。
杜陵尊酒罕相逢，举世谁堪入此公。莫怪篇篇吟妇女，别无人物与形容。
秦川如画渭如丝，去国还家一望时。公子王孙莫来好，岭花多是断肠枝。
少日春秋学最高，年逾弱冠掇危科。也乘五马鹅湖去，埋玉凄凄草一窠。
有营何日得无悲，无欲无时不自宜。竹影一窗泉一曲，山斋非是爱吟诗。
手足分携肠断时，关山千里共相思。此行愿促归鞭早，莫待枝头叫子规。
儿女无悰坐客稀，今年孤负隔年期。谁从天上牢遮月，不管人间大欠诗。
旷士无时不爱山，却嫌庭户少巑岏。何年劫火留遗断，便作北高峰下看。
少年文学已精深，更向周程一派寻。千里求师宁惮远，殷勤要识圣贤心。
药盆丹灶石床闲，龙虎当年向此盘。云驭久登天穴路，仙风依旧拂衣寒。
青衫乌帽芦花鞭，送君归去明主前。若问旧时黄庭坚，谪在人间今八年。
日烁千山草树然，海乡极目少炊烟。蒜溪一脉涓涓水，只绿庵西数丈田。
两年相伴白云间，一棹秋风又独还。目断江南无过雁，小楼寂寞对青山。
玉溪一别十年馀，北绾铜章西辟书。寄语湖山好相待，苍颜归日骇禽鱼。
我本无形暂有形，偶来人世逐营营。轮回债负今还毕，搔首翛然归上清。
十年处处见繁华，今日山东更可夸。剪纸共成双走马，西游三战乱如麻。
试看大扣大鸣时，出冶顽铜亦自奇。弗是神通非妙用，虎岩炉鞴只如斯。
经旬不食似蚕眠，更有何心问岁年。忽报街头糕五色，西风重九菊花天。
风吹雨打只伤神，白首龙钟尚爱春。花意未应嫌老丑，十年前是种花人。
吾宗子弟森森在，爱尔清年颇自强。勤俭两言行到底，管教门户日辉光。
潦倒傍门羞骑马，倦游老欲寄昆山。留将造请嗫嚅口，慷慨狂歌泉石间。
诗人已化罗浮鹤，想未千年未一归。属玉不知人世换，双双长占后湖飞。
地老天荒雪亦苍，车声轧轧转羊肠。短衣蓬鬓沙陀路，一岁三番过界墙。
东山桃李锦成堆，粉翅飞飞又却回。向此相随穿绿竹，须知端为道人来。
才晴便是看花时，天上阴晴岂预知。前日路乾居士病，偶妨招客酒樽随。
已是支离百不禁，况堪多病苦相侵。村沽纵薄可不醉，梅半落时天政阴。
谁念三闾久陆沉，饱霜犹自傲秋深。年年吞吐说不得，一见黄花一苦心。
心心长待笋班齐，南北中分人望迷。残腊易消春易老，怕教抛尽惹莺啼。
忧患年来坐读书，田园抛却任荒芜。目前却得晨昏力，碌碌无由似阿奴。
鸭嘴沙头竹叶舟，主人何处作清游。绿萝阴里黄茆屋，时有书声似水流。
摽排甲乙位高低，爱杀山翁手自题。多少黄金教歌舞，落红空溅雨中泥。
春秋遗迹旧山川，鲁破吴亡久寂然。恰到前年征战处，数间茅屋起炊烟。
墨气空濛化水烟，春光犹湿半晴天。生机笔下知多少，流出真如石上泉。
逋诛狂寇釜中鱼，未免真人驾六飞。千古石人虽暧昧，一时河伯太机微。
嵇绍似康为有子，郗超叛鉴是无孙。如今更恨贾梁道，不杀公闾杀子元。
闽岭西来只一山，欢声百里想当年。今逢行客应须说，好在甘棠影正圆。
松门明月佛前灯，庵在孤云最上层。犬吠一山秋意静，敲门时有夜归僧。
渐暖柔芳出锦闱，梦回残月思依依。春深未少飘零恨，自托风前燕子飞。
生罹乱世怨芳姿，横惹风波累及姑。百计思量惟一死，全姑又得见吾夫。
紫云楼阁宴流霞，今日凄凉佛子家。残照下山花雾散，万年枝上挂袈裟。
林野生来失佩韦，回头四十九年非。故乡寸地堪思想，莫恋并州不肯归。
老柏槎牙自古今，两翁陈迹石泉深。孤山风物皆迁变，只有梅花独姓林。
日出苍龙紫雾开，金门宣赦近臣来。书条字字皆宽大，万姓欢声动地雷。
美人遥忆凤城西，芳草年年路欲迷。今日出门春已半，樱花如霰晓莺啼。
昨日行人唱出关，西陵回望即家山。宁知秋老千山外，日日思还不得还。
剩欲将梅月下看，却愁风露不胜寒。有时暂作披衣看，积雪凝霜不可干。
世人何处觅黄芽，此物铅中是我家。铅汞共成真地气，脱胞方始见灵砂。
袅袅秋风竹上生，十年毛羽未全轻。箫声莫向中宵动，瑶草沙中月正明。
竞渡深悲千载冤，忠魂一去讵能还。国亡身殒今何有，只有离骚在世间。
晓云一带舞衣轻，脱体风流最惜卿。莫道古人心不见，半帘春色露倾城。
世间多福是行人，到处风光属此身。戏效尧夫吟数首，芒鞋楮盖不知贫。
古人何者是不朽，举世何人善打乖。总是流连光景处，天分幽事属吾侪。
不到凝安二十年，丹青一幅尚依然。青牛已去仙踪远，却有山禽下玉田。
西土葡萄别样团，谪居聊此写清欢。荔支香水谁高下，且与诗人一例看。
爱彼山中石泉水，幽深夜夜落空里。至今忆得卧云时，犹自涓涓在人耳。
缟裙练帨映丹霞，默默无言不自夸。陌上行人重回首，一年春事数朝花。
行迹年来酬□希，独□岩壑有深期。□□道士能相属，请和空山木落诗。
旧守烦人送酒钱，江边五夜泊归船。就中最忆南山好，一老癯僧伴醉颠。
新成茅屋憩轮蹄，种得山桑叶未齐。搔背负暄樊圃侧，白头老子牧黄鸡。
老僧兀坐浑无俗，花落荒祠竟日闲。蓦直三千华首路，与君抵换石钟山。
净几明窗尚友轩，道情诗思共悠然。春宵几度相思梦，霁月光风各一天。
江北江南寒气重，雪花如席蔽天来。五更野叟敲门报，屋外老梅连夜开。
踏雪凌霜眼界新，举鞭遥指玉嶙峋。回头此日成千里，横槊思君少一人。
汛扫官厅顿菊栽，老兵怕碍客车来。费人早晚勤浇灌，何似篱边自在开。
莫倚元勋傲少年，百重围破一身全。黄埃白刃前驱失，梦里惊魂空自怜。
荏苒风光三月暮，繁华时节一年回。眼前零落何须论，隔岁花如昨日开。
东风吹雨欲翻盆，杏树前头柳暗村。试问老人何处去，夜来新月又黄昏。
依约峰峦似竺乾，崟崎岩洞老云烟。有时风雨无人夜，疑有猿声到枕边。
从教扰扰校亏成，且可蘧蘧了死生。八极神游应有分，几时杖屦得同行。
闻道淮西遏贼锋，捷书半夜到行宫。投戈尽是三齐士，不用鲸鲵志武功。
章台自有路旁情，可恨年年赠远行。记得昔时攀折处，新稊重向旧痕生。
形模岂称侍承明，不愿箫韶听九成。但愿丰年有高廪，千夫穫稻看秋晴。
茏葱峭茜朝日微，时出奇诡解我颐。已听胡笳有韵曲，更行摩诘无声诗。
万叠青山锁翠烟，山间别是一家天。须臾却笠乘云去，已是浮生七百年。
翡翠丛深雪霁迟，一枝冷蕊斗琼肌。十年不到罗浮洞，又是参横月落时。
乾坤一劄到何深，两夜梅花许卧林。老我白头肝肺在，此心之外更无心。
三十寻思拟学仙，蹉跎已过古稀年。一生只作邯郸梦，枕上奇方秘不传。
鳖裙鸭脚付东流，野老桥边哭未休。从此伊蒲无一物，直将忍水灌比丘。
师子峰高压白云，当时此老最尖新。百年旧事谁昭洗，今日南来又蜀人。
月荡秋光滴翠空，英英寒色万山同。一年奇事惟今夕，顾我萎然卧病中。
出郭舟行十里间，少微山近若蕡山。山中处士已长往，一点客星云外闲。
交情到老终难已，此味平生毕竟浓。远近行藏两相望，湖山应自白云封。
秋草黄云塞马肥，汉家骠骑拥旌旗。可能卫霍年年出，不及燕然一片碑。
一枝曾吸碧筒杯，万丈潮头忽见催。斜倚阑干独惆怅，明年应是不能来。
衔杯采菊久寻医，白发苍颜渐可期。准拟新来强作意，又从愁里过花时。
几度青衣裹白云，流传仙句世间闻。如今一去无踪迹，独自看云不见君。
万古兴亡归白鹭，一时舒惨在青山。与君都下太平日，岂料思君鼙鼓间。
溪头杨柳未堪折，岭上寒梅已过时。欲赠行人无所有，为君拈出岁寒枝。
渚兰汀芷思芳年，多在秋风白露前。欲把青溪溪上笛，夜凉吹遍泬寥天。
问春归去几时回，春思愁人不易裁。惟有小窗人不到，落花留得衬莓苔。
悠悠往古继来今，天地无穷照孔林。两到金丝堂下拜，门生无负百年心。
三间茅屋从来住，一道神光万境闲。莫把事非来辨我，浮生穿凿不相关。
紫翠萦纡千万重，僧归日午始闻钟。若非越上云门寺，定是庐山五老峰。
鹅毛雪样正霏霏，拨冷当筵酒数卮。久客送君何限意，短长亭外立多时。
移将北斗向南辰，穿过黄庭入紫庭。攒簇一年真造化，太阳正照月三更。
花船尽泊虎丘山，夜宿娼楼醉不还。时想簸钱输小妓，朝来隔水唤乌蛮。
台垣赐老荷君王，山上篮舆湖上航。如此湖山昼游地，梅花开遍客还乡。
西风原上脊令寒，零落交游我独难。不信人间有生死，菊花还作去年看。
去日寒亭尚有梅，归来已过海棠开。叩门剥啄家人笑，惊怪安西老友回。
端坐能抛火宅身，共言前路不迷津。惟怜忍位无无着，那可翛然送世亲。
瓯研水月先春焙，鼎煮云林无碍泉。将谓苏州能太守，老僧还解觅诗篇。
屏息诸缘入定时，脚跟下事烂如泥。睦州片板轻担出，禅病蠲除不用医。
处士浑同郑子真，水南结屋与山邻。已从竹笋生旁舍，不遣桃花误世人。
功名富贵两亡羊，且尽生前酒一觞。多种好花三百本，短篱风雨四时香。
石耳堆盘荐绿茸，白鱼紫笋亦时供。日长分省无公事，坐对庐山双剑峰。
灵河西上远黏天，凤舸龙樯入紫烟。周王图马浮川地，汉主风歌入沛年。
天荣图书属上公，衣冠终日仰高风。悬知千载贞观治，不负当时讨论功。
著我春江听雨眠，沤波亭下水如天。当时度得参差玉，吹起春风满钓船。
三月诗筒绝往来，有时谈麈许追陪。梅花雅欲撩佳句，犯雪凌霜为我开。
剩水残山惨澹间，道人名字满江干。向疑此语来天上，何意真成朝暮看。
有弟书来唤我归，客情偏觉雨声知。恰当浊浪粘空际，正是青山到梦时。
新年何事最堪悲，病客遥听百舌儿。太岁只游桃李径，春风肯管岁寒枝。
少日随亲官此州，如今老矣复来游。此身纵健那能久，何苦奔驰不自休。
残红剩紫辗车尘，雨浥丰肌浴太真。老眼年来超色界，定应辜负一枝春。
别浦归时捲钓缗，蕉裳兰佩净无尘。水荭秋晚重来赏，只约舂锄不要人。
天生石月架空虚，树缀龙髯子贯珠。三十年前已攀折，建公曾到上方无。
五年出仕喜还家，双桂成阴不阙些。午睡起来无理会，银盆清水弄荷花。
相思目断鉴湖船，书别殷勤敢赠言。未解终南寻捷径，少宽谷口截朱辕。
东湖湖上拥高幢，湖色山光一并降。借问主人年几几，干支数尽又逢双。
真土从来名强立，学人不晓谩傍求。若知真土为中道，何必骑牛更觅牛。
一榻高眠只自思，累朝荣宦竟何为。颠毛白尽朱颜改，惟有丹心似旧时。
船里征人政念归，居人来看却嗟咨。居人祗羡征人著，世世安生不自知。
临溪一舍竹疏疏，舟过时闻夜读书。姓字是谁何必问，定应不是俗人居。
千峰回合碧云迟，想像吴阊日暮时。何日双柑寻旧约，一尊湖上听黄鹂。
阶草无期日自生，独馀贫病破元正。春风一种生生意，谁道年来也世情。
东观群儒作好官，束书不许散人看。何时遂作西林友，读得韩文熟已难。
万里黄云冻不飞，碛烟烽火夜深微。胡儿移帐寒笳绝，云路时闻探马归。
老年已免缀朝班，林下于今许我闲。流水小桥红叶径，杖藜随意看青山。
便腹应难饱以书，今年田谷未宽纾。朋从相过无祗待，自起园中摘我蔬。
不到房湖已数年，曲生风味想依然。使君酝籍真无敌，欲向樽中识圣贤。
一日盖棺万迹陈，百年何事只忧贫。输公勘破人间事，独执一清见古人。
时事懒言多忌讳，野吟无主若纵横。君看三百篇章首，何处分明著姓名。
江南刑省到时和，十郡应从宴乐多。自有山迎兼水送，清阴不断胜清歌。
几度将心安处安，有时中夜起长叹。年来识得安心法，否泰元从随蛊看。
西飞紫燕落花多，岁岁惟愁老去何。别却昭阳人更远，经年翠辇不曾过。
望断红云笑语赊，殿头催唤七香车。圣情不管韶光换，促制新年彩胜花。
曾云归去总天涯，三尺荒坟万古家。若个年年吊寒食，半瓢清酒滴桃花。
忆君我有泪淋漓，正似湘江雨后枝。记得秋声夜同听，消闲馆里对床时。
老树交加叶半空，山禽各各岭东风。披图指点春消息，欲为罗家一折中。
本图富贵快心期，谩借从亲说便宜。五国攻秦齐不至，客卿正是在齐时。
去年来送行人处，依旧虫声古岸南。斜日照溪云影断，水荭花穗倒空潭。
金粟山人道者装，玉山秋尽草堂荒。劫灰重作江南梦，一曲开元泪万行。
风光天上倍常殊，花压阑干昼影舒。虚几自临中令帖，明窗时展大家书。
端居终日少逢迎，佳客时来一座倾。不见诸郎事弦管，幽窗唯有读书声。
笔端写出自滔滔，人物当为一世豪。欲识胸怀真富有，长江万里涌波涛。
论诗厌共流俗语，少学衰颓又老来。三百篇中有曹国，一千年后欠萧台。
一生劫劫只长涂，投老山林始定居。梦破灯青窗欲白，犹疑雪店听鸡初。
迎日香苞四五枝，我来恰见未开时。包藏春色独无语，分付芳心更待谁。
千里莼羹七里尸，两般滋味岂难知。建春不幸成𦈡葛，割尽流苏定此时。
只道天河洗甲兵，一轩飞雨走风霆。客来睡觉煎茶饮，不特山前草木醒。
梅子生仁柳絮催，春风尘迹只苍苔。繁华一梦年年事，长是初莺为唤回。
峡山前夕石间行，泊得船时破胆惊。惊到今宵已无胆，听风听浪到天明。
桐叶满阶秋思多，深宫玉辇几时过。西湖还驾黄龙舫，日暮遥听瓠子歌。
失意因休便买山，白云深处寄柴关。若逢城邑人相问，报道花时也不闲。
牛女依期渡汉河，广寒孤枕奈愁何。此时方与人间约，剖破冰盘下碧波。
壶山孤秀似西山，道上归人洗眼看。到我西山山有伴，不知谁伴此山闲。
从来耽酒须微禄，绝禄三年酒盏疏。百尺辘轳新浚井，一杯聊慰渴相如。
庆喜当年载笔劳，圆音无数玉毫高。凭君为转风轮力，七宝楼台照碧涛。
宫门两片掩埃尘，墙上无花草不春。谁见当时禁中事，阿娇解佩与何人。
当年曾此课儿诗，扰扰台舆渴饮时。物候几经新节序，布衣犹是旧心期。
满室图书杂典坟，华亭仙客岱云根。他年若不和花卖，便是吾家好子孙。
此身闲却有来由，白发中年已上头。莫道无官无可弃，从今放下一齐休。
学海波环翠石重，长春花木炫丹红。神仙秖在人间世，何羡沧溟恍惚中。
行宫宿卫在沙河，北岳诸侯望幸多。闻道遄归思饮马，一时传诏万方歌。
相将微喘度龙荒，尚有寒冰苦未尝。却怪老僧愁不死，殷勤先问耐愁方。
道人心迹已双清，更挹寒泉涤俗情。徙倚虚亭无一事，笑予尘土满冠缨。
篇章无奈出身何，释褐忘筌弃则那。结习他年难洗涤，刊成宦藁摘瑕多。
春灯春月晃春城，相向尊前二阮情。今夜逢春春尚浅，更看春色老蓬瀛。
老见千花眼便昏，忆梅长为赋招魂。只今身住西湖上，不羡淮南岭上村。
青衫憔悴老江州，放逐归来万事休。止有醉吟情未减，又翻新样柳枝愁。
扬州书记鬓苍苍，每向春归欲断肠。剩欲典衣酤酒饮，风流无复少年狂。
春风不入窭人家，三月园桃未著花。老子放痴都不问，山厨日日饭胡麻。
千松凛凛清霜戟，万竹森森白玉殳。无数小儿相怪问，老夫搔首但邾娄。
寂寥满地落花红，独倚栏干花露中。征客未来音信断，年年回首泣春风。
羽士争谈不死方，到头若个免无常。神仙留下真丹诀，先取生时死一场。
无心买酒谒青春，对镜空嗟白发新。花下少年应笑我，垂垂羸马访高人。
夹道轻烟暖拍堤，春山障眼客魂迷。野花不及垂杨色，并与茸茸缀马蹄。
佳丽曾矜得宠先，后宫歌舞一当千。那知宠极能生妒，不是青娥误少年。
年少同游古辟雍，文光万丈扫秋虹。不须旧事谈如梦，灯下相看亦梦中。
馀春园里小春时，红白葳蕤剩故枝。惟有一丛金宝相，风霜不改岁寒姿。
先生旧隐在庐山，幽谷千年竹万竿。偃松拂尽煎茶石，苦笋撑开礼斗坛。
因酒从容意已仙，白沙翠竹记同船。停杯更在斜阳外，此话他年尽可传。
伯阳名迹世人知，太史成书未免讥。不是道家齐物我，岂容同传著韩非。
几年烟雨锁苍苔，咫尺侯门路不开。夜半一声横笛处，道人随月过山来。
玲珑岩下忆辞师，软语丁宁归莫迟。昨夜春堂轰霹雳，分明一喝再参时。
世路沉迷正厌醒，故山洗出缬龟屏。已因丽句迎门笑，更得疏篁作眼青。
谁谓灵泉易感通，解令少妇却愁容。道人应为众生说，此事如何著得侬。
迎恩桥畔独经过，课仆西畴事早禾。却忆去年今夜兴，淮阴去棹好风多。
双髻云深古道危，不来夜半叩柴扉。六年底事成遗恨，寂寞空山啼子规。
劳劳僧舍满湖山，葛岭无人托半闲。世路相逢只如许，夕阳长见酒船还。
天外谁飘桂子风，老夫鼻观已先通。直须斩断年时话，匹似西来叹不逢。
松枯石老水萦回，个里难教俗客来。抬眼试看山外景，纷纷风急障黄埃。
老梅临沼绿阴阴，一朵荷花透入林。不比世间红粉面，结交真有岁寒心。
画栏草碧与花香，隔断烦声日许长。如此风光藏老大，平泉空爱睫前庄。
少年交友尽豪英，妙理时时得细评。老去同参惟夜雨，焚香卧听画檐声。
一见心原断百忧，益知身世两悠悠。江亭独倚阑干处，人亦无言水自流。
万古烟霞隐石门，洞中别是一乾坤。仙翁自不知年岁，山下于今几代孙。
雪破白时惊臈早，雨肥红处已春归。到头不识东皇面，看尽蜂黄蝶粉飞。
几年湮塞豫章沟，岁岁民间有水忧。我意若非公善后，不应城里解通舟。
昔贤讲道秩宾筵，五老香炉蔼紫烟。前代衣冠今寂寂，故溪风月自年年。
祝融道士苍生雨，万事须知总是天。宣畅威灵聊塞责，乞身从此老林泉。
羌庐不见几经年，一话清游一怅然。此日送君凭问讯，千峰影里旧潺湲。
寻行数墨祇昏尘，百涅千磨转畏人。狂药浇狂还不谢，百年回首莫伤神。
此身又复寓精庐，丈室萧然一物无。每见招提心即喜，前生真是老浮屠。
山桃野杏两三栽，嫩叶商量细细开。最是一年春好处，明朝有意抱琴来。
梁老修桥前代前，至今遗泽似当年。我行欲觅云仍问，四顾山荒石路偏。
月下谈深睡去迟，满身凉露夜何其。鸡声未断钟声起，又是江头欲别时。
两岸烟花映舵楼，循州潮信接梅州。东人无限欢娱地，石埭山前宝月秋。
捏土为香事有因，世间宜假不宜真。皇朝宰相张天觉，天下云游吕洞宾。
日长吟院无公事，燕入花开必有诗。莫道南风吹雁去，春来亦有北风时。
青藜不复来人世，好学如君自少双。赖有羲和鞭日毂，晓红常照读书窗。
欲来不解自操持，白日明庭抱爱姬。世降的从何处起，醉眠王母二家时。
闻韶还似在齐时，三月犹然味不知。若要得他安乐法，请君听取四休诗。
青山渺渺水迢迢，王气千年久未消。独客重来睹风景，江头犹有女吹箫。
乔木千章荫碧溪，春深门巷绿阴齐。杨花雪落东风软，时有幽禽自在啼。
面前路径无令窄，路径窄时无过客。过客无时路径荒，人间大率多荆棘。
扬州庙下子规啼，曾看花开万玉妃。二十四桥明月夜，春风十里捲帘时。
瞿聃尽道色非色，愚圣共知东是东。一纸画图都掌大，谁言遮壁意无穷。
涉五经旬一风雨，三边安帖屡年丰。但知风虎云龙会，不见弥缝辅赞功。
万里呼韩款塞年，君王大发水衡钱。从教白璧挥如土，只看龙堆一缕烟。
代变时迁事迹存，见来谁不暗消魂。上程此日湘江过，依旧修篁有旧痕。
垂老将休俗累轻，旧乡来守越王城。吾怀自信无污染，何必升堂思始清。
朱帘翠袖拥秦娥，火树如山奈乐何。谁道春江花月夜，至今多解玉奴歌。
凄然风景正孤清，忽忆当年问水情。半夜吴舠劳玉指，梅花零落秀州城。
钱神足恶鲁元道，崇让莫推刘子真。由此尽知当世事，得教怀悯不蒙尘。
仲明我友一肝肠，爱子慇勤出妙方。病后药囊真壁垒，老来贝叶是资粮。
儿童鸡犬语声喧，桑柘萦纡绿蔽川。斗觉门庭兰玉盛，更将箫鼓乐丰年。
一拂冰弦万古思，娉婷谁不愿齐眉。可堪题柱荣归后，不似临邛初见时。
鹤沙旧路春江上，暮雨泥桥绿树间。加我廿年闲脚版，直须行遍水东山。
云鹤双飞去几年，遗踪依旧涌灵泉。澄澄皎洁无增减，石铫煎茶味更全。
君家先祖隐吴门，即日追游往事存。若向明时奏飞牍，并将康济息元元。
十年不到万安游，此日重经涨海头。偶过莲塘居士宿，古心古貌古人流。
岁岁云山玉泉寺，年年车马洛阳尘。风清月冷水边宿，诗好官高能几人。
小结茅亭垒石台，绕亭时雨百花开。一襟道气清如许，更挹幽香满座来。
壁立双台百丈馀，如何竿线掷空虚。时人不会先生意，只钓清名不钓鱼。
玉碎珠明丽野田，不将赪紫竞春妍。一茎露缀秋风里，中有苍姬八百年。
大易诚知自画前，后天不识异先天。工夫用尽还无事，巧历劳推不尽年。
老眼羞还此放开，东涂西抹也曾来。如今扶汉输公在，只有桐江一钓台。
积水澄鲜云日凉，花芳开过木犀黄。一年又是重阳节，闲倚西楼看雁行。
犯颜不但有边功，警跸前呼脱难中。丧服三年移薄俗，因知能孝始能忠。
风雨摧残桃李枝，东园无树不离披。海棠过后残花在，恰似上春初发时。
树上有禽啼似春，声高声下亦何心。幽人拄杖移时立，句句诗中是苦吟。
海宇年来喜晏安，减租时拜一分宽。太平莫道全无象，好向莺花静处看。
三年过了又三年，阅遍华岩满五千。功德完满珍重去，何劳使者上高田。
当年许与有谁知，人忽邱陵我独悲。逊国曩时犹易耳，不应留剑使心欺。
金台金陵两都花，曾共松溪玩月华。郁林贤守开诗卷，三世斯文共一家。
建邺春江水拍天，趁潮先发六宫船。何时彤笔严清禁，缥缈金铺生瑞烟。
貌随年老欲何如，兴遇春牵尚有馀。遥见人家花便入，不论贵贱与亲疏。
年华偃蹇留不住，鬓雪纵横耘更多。乐天不生梦得死，恨无人续竹枝歌。
初访西城礼少君，独行深入洞天云。风吹青桂寒花落，香绕仙坛处处闻。
一年三季炜煌煌，幽谷无风花自香。香水风声千鹤唳，佳儿未数谢家郎。
学道谁言百不忧，栏干尽日倚楼头。须知横雨千山暮，不比西风一叶秋。
十年老将浮苴井，万里疲兵碎叶川。传督诸君传诏令，问何时到海西边。
丹篆钗符彩缕鲜，承恩侍宴玉皇前。一年一度为端午，此去应须亿万年。
老态偏于故旧深，联翩二妙重遥临。春风共有朝天兴，稳步青云听好音。
子陵滩下立多时，鸥鹭悠悠自识机。春事都来无半月，一声𫛸鴂劝人归。
清宁宫里早朝回，四翟冠高比上台。识遍朱门金字榜，众中夸道不凡才。
衰容不似秋容好，坐上谁怜老孟嘉。牢裹乌纱莫吹却，免教白发见黄花。
烟波万顷镜湖秋，清啸虽闻不可求。自是世间知者少，山林何代乏巢由。
山光常昼树常阴，不到峰头负此心。记得此中高旷意，闲时好向静中寻。
志愿未如终未回，十年京洛走风埃。珍函宝藏五千轴，一日降从天上来。
壮节无双独占春，灵根谁肯混凡尘。有时雷雨掀天地，疑是苍龙独奋身。
银台相望渺银河，瀫水情人待亦多。妾本一身非两体，一时难作往来梭。
晴日烘林百草香，杖藜徐步兴何长。残花的皪明幽径，老笋参差出断墙。
自分书生他未暇，物外人来偶清话。老聃主见一字虚，庄叟寓言专是化。
心目悠悠逐去鸿，别来容易四秋风。莫嗟密密书连纸，万里经年信一通。
千夫舁不上丹徒，看有模棱物态无。交尽世人惟得此，资他风骨耐他粗。
少日游山不要归，老来腰脚不相宜。羡君胜具了无倦，踏雪寻幽更一奇。
𣃁芋挑蔬自煮羹，雪檐收滴暮寒生。不嫌终日无来客，时听荒园斲木声。
瑟瑟清波见戏鳞，浮沈追逐巧相亲。我嗟不及群鱼乐，虚作人间半世人。
岂料明时竟陆沈，终天不泯九泉心。归魂想逐天边月，夜夜清泠石上吟。
人间道眼许谁分，禅伯中间我与君。秋在满庭黄菊子，不知都可是梨云。
当年曾苦读书心，斯道寥寥强自任。不谓阨穷兼疾疹，蹉跎空得雪盈簪。
湘桃深处五陵家，堤柳阴中百宝车。多是问桃寻柳去，近来山下少梅花。
中郎故是渥洼种，不受世人金络头。十年一衲作僧过，卧看烟雨明沙鸥。
曾闻避世门金马，何事逃名寨石牛。四海重湖今鼎沸，可能同上岳阳楼。
凄风浩荡散茶烟，小雨霏微湿座毡。肯信今年寒信早，老夫布褐未装绵。
玉门春色胜临洮，敕使东来赐锦袍。闻道酒泉香似酒，不烦银瓮贮葡萄。
已分馀生老一丘，尚因微禄少迟留。梦魂不待山资足，先入江南问钓舟。
手指庭柯绿未乾，心悬民瘼古来难。一时悯雨传新咏，肉食何人耻宴安。
老树昂藏倚岸隈，祠灵经岁锁苍苔。豚蹄卮酒能多少，便有群鸦旦暮来。
钱塘江浪拍天来，江上茅堂负郭开。蜃楼鼍鼓时能见，㶉𫛶鸬鹚晚自回。
老人不哭自销魂，况复长号病眼昏。终日哭声那可听，一声声有一般言。
黄柏冈前百岁翁，婆娑终日酒杯中。此行得得烦君问，荒政如今惬老农。
羽衣暂脱著戎衣，坐定方惊语入微。归隐玉霄应不出，他年容我扣岩扉。
说与江湖故旧知，不曾得句未为诗。一更一至五更五，半是搔头不寐时。
列鼎羔羊厌腯肥，园官菜把莫嫌微。年来骑士工隳突，此物人间亦见稀。
我击藤床君唱歌，明年六十奈君何。醉颠只要装风景，莫向人前自洗磨。
凤山团饼月朣朦，老桂横枝出旧丛。小友他年春入手，始知蟾窟本来空。
野菊相依露下丛，冷香自送水边风。丰年气象无多子，只在鸡鸣犬吠中。
十年不过江湖楫，木叶萧萧鬓影秋。忽忆满川风雨夕，云林谷口独维舟。
谁道原头春未回，柳梢黄软冻齐开。争惊腊日峥嵘尽，忽问田翁乞野梅。
门前柿叶已堪书，弄镜烧香聊自娱。百世窗明窗暗里，题诗不用著工夫。
我于推步亦留心，造化无逾碧玉经。何日酒星离命度，且教老眼几时醒。
晴光飞洒五龙台，少室三花向此开。不是仙人谁敢过，彩云深拥玉鞍来。
水面残冰漾浅漪，临流驻马立多时。不因常侍成奇迹，千载谁知有此池。
曹源正派喜流传，涓滴浑无浪拍天。任是大悲千手眼，探渠深浅待驴年。
茂陵仙去已多年，牢闭深宫敢斗妍。昨日有人曾赐死，阿娇恰好近君前。
欲雨山云四面垂，空庭蚁战久相持。只应薄伐檀萝国，正是槐安献捷时。
一身欲著自无处，万事不疑心始闲。仆仆红尘皆苦相，何时挟策过东山。
画舸纵横湖水滨，彩丝角黍斗时新。年年此日人皆醉，能吊醒魂有几人。
森森多愿长琅玕，相伴山翁老岁寒。雨后箨龙添几许，儿童欢喜报来看。
行装晓发建溪阳，共喜平康返旧乡。想见筚门迎迓处，桐花时候咏新秧。
满川花柳斗春分，城日初高艳绮云。恩怨一空人代换，道旁犹表侍中坟。
怪来赐也多言甚，笑倒忘机老汉阴。巧拙大都归一溉，宁教劳力莫劳心。
愦愦深源与会稽，识时惟有一羲之。千年误作能书看，谩说鹅池与墨池。
卫川南望多白云，沧州落叶各纷纷。何时笑入烟霞去，醉里常随麋鹿群。
素蛾夜驾玉蟾蜍，来访云亭五大夫。十里人家总惊讶，老龙擎出夜明珠。
一雨秋凉爽气新，秋声栗栗转伤神。根株半载培多少，倏忽流光不待人。
丧乱离群一老夫，悲歌谁与和乌乌。柴门尽日不难闭，俗客如今亦已无。
万井萧条簇冷烟，欲将灯火卜今年。龙淙蛾缲鱼文缕，满市高悬不值钱。
香阶宝砌静无尘，遥指星河再拜人。若把离情今夕说，世间生死最伤神。
元戎小队出郊坰，落絮游丝亦有情。纵酒欲谋良夜醉，系帆何惜片时程。
几年鳞甲蛰清渊，一旦飞腾石自穿。遗迹谩存离旧隐，定应衔雨去朝天。
欲效人间长养功，霜根数寸了春风。何时肯作羲皇梦，送与浮云十八公。
楚妆不入汉王宫，宠爱如花悟色空。世上女儿休笑我，当年曾伴拔山雄。
叹兄龌龊身全老，喜弟生狞脸正童。色要如童长不改，学须似老始多功。
茶饼嚼时香透齿，水沉烧处碧凝烟。纱窗闭著犹慵起，极困新晴乍雨天。
汝羸我病合相怜，山寺晨钟自在眠。赤汗已乾蹄已薄，长楸无复忆当年。
苍梧云断帝升遐，奇石江边自古夸。莫道薰弦无逸响，鸡鸣寸念亦重华。
道人清夜理瑶琴，爱学啼乌啭羽音。莫把世人工拙论，世人弹耳不弹心。
风前推折千年剑，岩下澄空万古潭。双剑变成龙化去，两溪相并水归南。
山似剡溪溪似油，人如诗句句如秋。无边春里花饶笑，有底忙时草唤愁。
我昨承恩赐告还，杖藜时到海虞山。十年湖海狂游迹，暂喜登临一日闲。
老翠蟠空一样高，月分寒影落庭皋。哦诗猛把阑干拍，宿鹤惊飞露湿袍。
多买城南种秫田，匡床拥被日陶然。真成四醉中山酒，不踏人间十二年。
戴花三朵镇长春，谁识玄中不二门。醉里自传神似活，终当不老看乾坤。
新贵纷纷竞著鞭，明公于此独恬然。未曾批敕中书考，先判天官二十年。
一条楖栗活如龙，水尽山穷特地通。法乳千年流不竭，无师真智古今同。
座下闻经本至诚，改头易面悟前身。信知大道无难事，一念真如雉化人。
舍南舍北皆春水，恰似蒲萄初酦醅。不见秘书心若失，百年多病独登台。
一夜清风动扇愁，背时容色入新秋。桃花脸里汪汪泪，忍到更深枕上流。
每恨逢花易别离，不因雨打即风吹。亦知后会明年事，南北东西未可期。
金吾将士羽林郎，旧日交游尽老苍。为报吴钩贫未卖，犹堪提挈到沙场。
顽云痴雨霸春寒，李白桃红总失欢。试问东君因底事，却来花上作艰难。
祖祖相传直至今，天高地迥少知音。到家人问相传事，但道真𨱎不博金。
小窗开尽碧桃枝，忆得青鸾化去时。昨夜秋风妒幽怨，梦中吹断素琴丝。
田翁招饮不须沽，时事多忧一醉除。天子乘骡蜀山险，浣花溪上分骑驴。
忆曾跨蹇渡临濠，万木云山舞翠涛。千古庄周劳梦寐，画图时复倚秋高。
日出东方花满枝，繁忧如草暗生时。洛阳城下多灵卜，断得归期意亦疑。
举世贪生不足评，舍生取义亦难明。娥知有父不知死，当日何心较重轻。
哲命天年本自贻，若为五福具期颐。义方端是长生药，安用金丹与玉芝。
芳草连坡挂柳绵，春风卷地落榆钱。时光解与行人别，若有离情应泫然。
百尺寒松老干枯，韦郎笔妙古今无。何如莫扫鹅溪绢，留取天吴紫凤图。
汝归荣觐乐无涯，听唱良朋契阔诗。中道若逢烦寄语，雪窗高榻待多时。
出得城来事事幽，并知春色上枝头。一年好处君须记，江上行人空自愁。
以色危身岂不知，甘心死别不生离。楼前甲士纷如雪，正是花飞玉碎时。
梅关联步蹑丹梯，雨色秋光压树低。却忆昔年三塔寺，三人只少祝篁溪。
村南村北树濛濛，秋水清涵野色空。道外俗尘飞不到，似移家住画图中。
慕道虔心仰翠微，玄关寂寂少人知。不求世宝兼名利，始悟无心合道时。
久陪译馆清流集，吟苦霜添两颔髭。厌驻王成思旧隐，年来却赴白云期。
莫将逆旅视居官，宜作吾家活计看。墙壁时时为修葺，安知劳苦是平安。
白头老子愁底事，正坐送春无一钱。偶被黄鹂故牵引，却向绿阴窗下眠。
经年社事阻相期，乍可溪头挹酒卮。忽语漫漫从此别，愁心一夜绕江湄。
冰散玉珂微弄暖，梅含金粉巧矜新。道人不管年光逝，贪作诗章等待人。
我识岷峨最上头，当年脚力与云浮。两山父老如相问，一席三椽正卧游。
微雨来过楚水前，半帆斜日挂疏烟。他时明月应相忆，丁卯桥边丁卯年。
鹅黄酒边绿荔枝，摩诃池上纳凉时。冰纨不画骖鸾女，却写江南白纻辞。
圣贤都从一上来，时止时行道与偕。若使舂陵为孟子，光风霁月更襟怀。
登临巧处属僧家，随分生涯度岁华。莫待藤萝满山月，时来倚杖数昏鸦。
天设名区拥翠屏，草堂风度晓鸡声。年来不作繁华梦，饭犊郊原学耦耕。
长说先师似老彭，共疑好学古书生。不知亦解餐云母，白日登天万事轻。
秋浦亚卿颜叔子，谯都中宪老桑门。如今柳巷通车马，唯恐他时立棘垣。
水云何处觅行踪，踏破天台雁荡峰。脚力尽时消息在，小芙蓉接大芙蓉。
谁写潇湘一段秋，却疑坡老学湖州。欲知此物能医俗，好问当年王子猷。
正德英名已播传，南征北剿敢当先。平生威武安天下，永镇江山万万年。
秋兰为佩葛为巾，笑里吟边总是春。莫道似翁闲个少，有闲未会作闲人。
昨望山阴古道中，蕺山直上最高峰。今朝更踏山阴道，却向云间认八松。
一年春事雨声里，十里扬州梦想边。眼底名花烦折赠，君家风物自嫣然。
松风亭下盛开时，曾辱苏仙与赋诗。今日折花怀此老，端如嗅菊念东篱。
伯阳飞御上层天，继世云礽尽谪仙。炯炯方瞳真寿相，不劳颂祝自长年。
莫问今年与去年，祇应贫病两依然。故人满眼今谁在，且赋梅花第一篇。
老僧雪顶接霜髭，并日楞严手自题。见得眉间多喜色，定应行处有新诗。
莫道松原路不通，担肩樵斧往来同。老夫自是山中友，要涉崎岖尽日中。
细叶萧萧拥瘦枝，石间新笋迸根迟。轻筠为使儿童护，待看娟娟解箨时。
已住世间如影响，不牵法相论偏圆。山边茆屋随缘业，不是当时忍辱仙。
庵前乞得老僧茶，一派垂杨十里沙。乌笼白檐凭拣取，麝香李子枕头瓜。
生来于君一岁长，决去愧我三年迟。今世谁不落第二，著鞭尚续堂中诗。
香积清斋禅老家，地无馀鼠涴尘沙。狸奴不用惭尸素，清夜蒲团伴结伽。
二毛一变作霜巅，不听吴歌四十年。君到山塘秋已半，千人石上月依然。
细雨冥冥梅欲黄，故怜时节似江乡。有书不读高成束，蒸败蠹侵谁与防。
沿江指遥白云隈，树底空床遍绿苔。今夜道人来借宿，前峰先有鹤飞回。
双钩带血不敢飞，城荒草碧春风吹。秪今惟有台前月，曾照吴宫花发时。
暖日和风似酒醺，提壶鸟语苦淹人。传闻已有瓜时代，谁与东山管辖春。
白面青巾拉马随，数程情义自相依。而翁高士髻年契，不受人间爵禄縻。
糟粕将无此学看，三年一语听终难。白头肯许相忘地，更与濂溪拜肺肝。
数从马首问平安，远道怀人有万端。白首鲸川归未得，谁知为客独艰难。
黄旗峰下千年树，石室斋头独坐人。虽是广文毡最冷，一星遗火亦成春。
锦苞初擘露华红，掌上寒光映月空。玉女之浆不忍咽，当年太华事相同。
暂亲铅椠向清流，忽遇波心荡漾舟。老去久于浮世淡，重逢端似梦相求。
一道飞桥乍有无，台边问路得麻姑。石楼大小中天出，开阖何人在玉壶。
汗如雨点涌人肤，一一须根一一珠。不道去年秋不热，今年秋热去年无。
少年惊座纵雄谈，作掾输君只语三。不用归来夸舌在，试烹石鼎与同参。
驱驰万里且归休，三十馀年只漫游。已死舒何叫不起，霜松雪桂一山秋。
封章频上敢怀安，鱼水君臣古亦难。优老忽闻明诏下，考槃令咏硕人宽。
两边山木子规啼，不管还乡客梦稀。应为老翁推不去，故将好语劝人归。
不胜攀折怅年华，红树南看见海涯。故国春风归去尽，何人堪寄一枝花。
罗细无纹角浪平，半丸犀璧浦云泓。午窗睡起人初静，时听西风拉瑟声。
骤雨狂风日夕并，农夫泪眼几时晴。中秋赏客南楼上，唯恨顽云蔽月明。
鸟中亦有白头翁，底事卑栖向棘丛。不道朝阳孤凤好，飞鸣元只在梧桐。
三年闽海类飘萍，今近天枢第一星。虽是玉京犹万里，江南山已望中青。
支床纳息三百年，也胜刳赐贮金屋。问子多智亦多穷，何如莲叶安巢宿。
倦游偶得赋归来，我亦何心世莫猜。水绿山青从所好，一帆风过钓鱼台。
泥絮心情雪样髯，诗囊羞涩酒杯嫌。年来万事都消减，惟有床头历日添。
白云何事苦留连，中有嵌空小洞天。却恐商岩要霖雨，因风时到日华边。
松篁拥翠入云间，雅称高人卷道闲。自是红尘飞不到，一溪流水绕青山。
一方湘竹卧春阴，数卷唐诗醒老心。俗客不来山宇静，新莺啼入杏花深。
坦道却如临折板，安流还似泛波澜。好凭羊角生毛羽，转笑人间行路难。
溪头三月雨昏昏，落尽桃花水正浑。网得鱼多满家喜，卖时应不到城门。
安然坐定困茫茫，滞寂沉空正念忘。未待放参闲杂话，可怜空度好时光。
楼观微茫似积苏，一麾得傍化人居。可能永日销棋局，且要蒙头读道书。
江声樯影接平湖，望里风烟抹二孤。记得昔年辛苦地，鲟鱼洲上长千夫。
老石空林了此生，一江秋水对人清。扁舟若为求鱼出，莫向茆亭脚下行。
暮砧声断火云收，力尽深闺泪暗流。谁道玉门寒信杳，妾心何日不如秋。
忆昔初逢神眼时，已于未第便相期。不嫌屋矮重来访，宦况萧然且赠诗。
斜汉西倾桂魄新，停梭今夕度天津。世间纵有支机石，谁是成都卖卜人。
维城原重晋诸藩，被命桐封亦主恩。仙侣未同元礼棹，几时星汉到张骞。
几家同住一孤村，绿树团阴半掩门。莫道野人生事少，晓晴篱落散鸡豚。
坐看青天起白云，化成龙子钑银鳞。霎时塞得青天满，只见龙鳞不见身。
四朝传说直臣言，万事多君与轾轩。重到彤墀挥翰处，想知云梦一时吞。
天竺前头灵隐东，山川奇崛自玄工。旧时可是不曾看，今度重来看不同。
熟梅天气昼阴阴，帘捲湘筠一径深。十二阑干閒倚遍，晚来多少水云心。
一带林峦秀复奇，每来凭槛即开眉。好山深会诗人意，留得夕阳无限时。
系舟此地昔徜徉，杨柳今时更老苍。却望灵芝西北路，秋风吹泪满沧浪。
嫩红轻拂女儿脸，浅绿深堆玛瑙盘。草木若能成好字，来年早寄一枝看。
山馆风光随分好，方塘碧长萋萋草。杨花摇荡入疏帘，又是一年春色老。
桃花流水旧天台，万丈红尘眯不开。见说白云天路远，当年刘阮若为来。
一寸苍根手自锄，年来绕屋亦扶疏。客来但爱清阴好，不见幽人涧下居。
故园一别换年华，客里看花更忆花。昨夜西窗无限月，伴人春瘦一枝斜。
岁晏身心无一事，江山信美又吾乡。去年今日黄河北，夜趁明驼上太行。
阳公旧隐尚依然，郁郁松筠锁翠烟。一世辛勤躬笔墨，只缘种玉不逢年。
老去观书兴易阑，绿阴清昼况多闲。杖藜扶我溪头步，看尽湖南十里山。
谁惜光阴似惜金，十年湖海已投簪。于今雨屋青灯夜，消尽风尘未了心。
相见参来道已通，五城曾拆紫芝封。自从龙虎归根后，花簇云攒白玉峰。
柳似罗敷十五馀，宫腰舞罢不胜扶。年年折在行人手，为问春风管得无。
春到梅梢雪未知，横斜初见过墙枝。暗香愁绝无人问，一再风前月上时。
欲修封禅觅蓬莱，武节巡边万里回。祠灶有方能却老，茂陵还近习仙台。
风荷忆伴醉颜红，湖水重来照雪翁。此世相看最长久，只应南北两高峰。
天女吹香到酒边，不须更著水沉烟。明年正月披香殿，人在玉皇香案前。
轻云著地柳垂丝，百尺高台独步时。遥爱南邻红杏树，晓来新有过墙枝。
三入南宫更白头，夜寒持被卷书楼。那知趼足半天下，投老浮山省旧游。
曾与萧侯醉玉杯，此时神影尽倾颓。莫云千古无灵圣，也向西川助敌来。
道家仪用此衣巾，只拜星辰不拜人。何故尧夫须用拜，安知人不是星辰。
兼旬风雨气寒凉，院落幽深草木长。却喜今年多夏果，碧苞丹实满林香。
情随飞絮远悠扬，梦绕梨云去渺茫。忆得芳卿春睡觉，含羞懒下合欢床。
锦绣楼前看卖花，麝香山下摘新茶。长安卿相多忧畏，老向夔州不用嗟。
道人院外一池横，源水流来静且清。明月自能夜夜到，镜光上下鉴虚盈。
秦川自古帝王州，此日乘骢亦壮游。莫道匈奴今远避，黄沙莽莽使人愁。
闸南闲地远连天，好种梅花作玉田。待得开时携酒去，旁人疑是饮中仙。
三冬枯木遇春阳，翠萼寒英喷古香。雪鬓老婆情未瞥，冷看花树哭檀郎。
睥睨鸦喧曙色明，丽谯隐隐尽钟声。各宫装束焚香候，只恐君王道院行。
少时失脚利名间，寸步何曾不险艰。造物恐人浑忘却，梦中忧患尚如山。
葛蔓青长谷长迁，女工兴念忆归安。不将贵盛骄门族，容使亲心得尽欢。
云寄登登续往盟，苍苔路滑几危坑。山人老分天还铸，起傍独高峰处行。
猿惊鹤怨不知处，虎据龙蟠空见山。芳草路随流水远，老僧心共白云闲。
三城夜燕共衔杯，日出东方未拟回。海内故人吴地遍，因君一一问年来。
此地偏于静夜宜，炉香相对一编诗。几回闻得敲窗响，不是开门落叶时。
入我门来先割爱，胡为旧路又重行。娑婆世界多寒暑，一个皮囊几度生。
田无数亩难回首，士少高风易折腰。古往人非秋自老，松轩吟对雨潇潇。
入直先皇十数年，朋樽物色尚依然。何缘更作春明会，花烛连宵绕禁烟。
星星双鬓已惊秋，尚窃州符只自羞。官冗更无丞掾委，谁哀老子得遨游。
一卷黄庭日未移，跏趺坐处篆香迟。儿曹问我新官职，顺适堂中老住持。
当年同醉习家池，歌舞流连醉不归。今日独来墙外望，亭台依旧主人非。
独清独醒思幽幽，中夜无为独远游。尽道屈平远不死，至今兰畹在湘流。
黄尘车马梦初阑，杳杳骑驴紫翠间。饱识千峰真面目，当年拄笏漫看山。
苏州司业诗名老，乐府皆言妙入神。看似寻常最奇崛，成如容易却艰辛。
青牛道士住碧峰，手把一枝青芙蓉。闲寻天女投壶去，赢却仙坛白玉龙。
只履何年踏巨鳌，生来浑不怕风涛。问渠那得根株稳，只为从前著脚牢。
半拥宫袍拂锦鞯，有谁扶醉敢朝天。玉堂记得风流事，知是吾宗老谪仙。
霜翎沾泞衣难濯，朱顶多年色退鲜。曾向青云黄鹄举，如今羸损啄乌田。
幸自枝条能树立，可烦萝蔓作交加。傍人不解寻根本，却道新花胜旧花。
灼灼朱榴似火燃，更怜葵瓣亦同鲜。丹心本是迎阳旭，谁道长安远日边。
同心难结绣云长，红玉沉泥草亦香。娇魄年年寒食节，定应湖上作鸳鸯。
日暮江边一小儒，空怜未有白髭须。马融已贵诸生老，犹自容窥绛帐无。
远拂青霞软簇茵，坏宫荒寺一时新。谢家诗句王孙赋，不解迎春是送春。
疏钟隐隐出彤墀，坐候明星起却迟。内苑墙高杨柳暗，东方犹似未明时。
春光草草病中休，病眼逢春道是秋。祗有青灯怜此老，伴人无睡照人愁。
江云粘水湿西风，冷落汀洲起夜鸿。甚欲吟秋少才思，不如岸北岸南枫。
老去篇章谁与酬，秋来又喜与君游。遗音固自成三叹，妙语不应惭四愁。
伯氏行年五十强，年年旅食客他乡。别来十载知无恙，姜被何时共客床。
劫前别有一壶天，万古长空无后先。建化门头聊尔耳，也随徒众贺新年。
少年场屋有程文，但见高才迥出群。今日江边看道骨，世人涵养罕如君。
城西烂熳拆桐花，珠翠郊原散绮霞。试问溧阳新燕子，今年寒食又无家。
紫绶金章八十三，衰残不称旧官衔。烦君写作归田老，野野翛然坐碧岩。
去年与客赏重阳，痛饮溪亭迟日光。今日月明情兴爽，何辞三万六千觞。
听尽钟鱼半月声，浪传移住竟何曾。莫教少欠丛林债，更作今宵旦过僧。
能使时平四十春，开元圣主得贤臣。当时姚宋并燕许，尽是骊山从驾人。
长堤春水绿悠悠，畎入漳河一道流。莫听声声催去棹，桃溪浅处不胜舟。
采松仙子徒销日，吃菜山僧枉过生。多谢蓝田王少府，人间诗酒最关情。
手种黄梅已着花，此身依旧在天涯。三年客罢携家去，赢得东风两鬓华。
曾折长条赠别离，相思偏忆去年时。如今摇落章台畔，一任王孙系马嘶。
凶年犹幸在家乡，邻里相过具豆觞。我辈忍将灯照眼，游人多是火烧肠。
置向谯楼一任挝，挝多挝少不知他。如今幸有黄䌷被，努出头来道放衙。
四面青山是四邻，烟霞成伴草成茵。年年洞口桃花发，不记曾经迷几人。
谁道青春去未回，我疑长在黄金杯。只嫌花片随流水，荡漾无情唤不来。
封皮酿蜜水晶寒，入口香生露未乾。本与荔枝同一味，当时何不进长安。
积雨冥冥溪涨高，春风下峡双鸣桡。莫道下滩容易在，下滩篙比上滩牢。
噇饭何妨香积饭，无尘一任世间尘。通身是口通身眼，口眼何曾赚世人。
吴阊风起木兰桡，祖道秋新绿旆骄。见说时清官更好，教人何地问渔樵。
挂帆飞指落星湾，四顾湖光荻苇间。王气千年应不散，紫云高处是匡山。
连日频将旧稿披，恍然如梦对当时。知非已晚嗟何及，空使残魂咏小诗。
老夫临头耳更聪，忽惊枕上话生风。苍蝇儆夜君知否，顿觉蚊蠓亦化工。
曾经烂漫濯吾缨，忍别潺湲月下声。便入红尘染诗思，吟魂犹合数年清。
再坐犹馀四屈卮，筋驽肉痹股生胝。侍臣醉饱皇欢洽，更看终场角牴嬉。
他乡春日思如何，屏去茶瓯任睡魔。且得小窗成好梦，片时江上逐烟蓑。
瑶岛分明近日边，周王元未解求仙。八骏崎岖云外路，空疑道里隔山川。
旧游彷佛记三年，轰饮题诗夜满山。山上白云应解笑，又将尘土涴朱颜。
七宝香台倚素秋，酒阑清切听箜篌。八千里外人如梦，月色经年不上楼。
九衢车马日辚辚，君去初充上国宾。纡紫昔无安世贵，草玄今有子云贫。
竹囊琴剑二苍童，官道驱驰并玉骢。相顾应谈天下事，封书同奏帝王宫。
六柳先生以道鸣，归家高伴子真耕。方瞳绿鬓君知否，一片灵台画不成。
少年容易起悲酸，每为春条惹肺肝。而今心老烟灰灭，只作遮篱映水看。
空阶流月碧如脂，几度当轩柏影移。三十年前乌哺子，旧巢应在最高枝。
风雨荆州二月天，问人初雇峡中船。西南一望云和水，犹道黔南有四千。
谩说难酬彼工人，上人言语未全真。世间所有皆虚幻，何独芭蕉可喻身。
一夕为亲犹尽孝，若为男子事君何。江淮多少英雄将，厚禄肥家学倒戈。
玉节娟娟老雪霜，苍梢势欲拂云长。南风昨夜吹烟雾，添得虚堂六月凉。
春昼宫娥睡足时，凭栏无语听黄鹂。谁家按曲敲檀板，惊破林间自在啼。
少陵翰墨无形画，韩干丹青不语诗。此画此诗真已矣，人间驽骥漫争驰。
正是花时远别离，绮窗应已发新枝。蓟南腊月霜如雪，相对长吟有所思。
少壮崎岖山水间，短衣楚制略胜寒。年来疲病归期堕，只乞君家便面看。
树转云昏一径斜，洞门深锁老烟霞。聂仙已乘黄鹤去，春笋满山空落花。
寒宵一宿横山下，共话孤灯睡去迟。风静滩喧惊却梦，忽疑溪雨到来时。
清河居十别多年，一笑相逢信有缘。莫讶老僧无别话，平常心是祖师禅。
凿池取月未伤廉，何必莲峰诧藕船。少待清渠通绿溜，醉歌绿幰鉴明蠲。
八景云舆驾六龙，东方常御太和风。箫笳冉冉升黄道，冠剑重重拜木公。
更上一层山外山，茶烟如缕出重关。老僧记得同游约，缚竹悬梯待客攀。
偶过小轩逢道士，飘然示我步虚声。明月临川风影静，浑忘身在玉虚京。
窗外云闲如去鹤，门前山好似翔鸾。此时更有疑情在，试借疑情面目看。
哀猿叫落中岩月，野客吟残夜半灯。此景此时谁会得，白云深处坐禅僧。
上皇宫殿碧参差，嗟我来登见废基。尽道河边金线柳，腰肢犹似李师师。
先生何事最关情，人道如今太瘦生。故旧年来多老大，题诗不觉泪纵横。
洪武年初忆谢公，书堂西筑墨池东。高皇寸土烟消尽，谁保当时一亩宫。
不行湓口更湖口，明日庐山自此过。犹恨西江不穷览，沅湘闻道亦无波。
一年一度此夜好，八月十八看潮生。天涯兄弟空回首，孤客江城无限情。
昨见王郎问吾子，山居炼得好诗材。青年未必仍多病，却怕风寒不出来。
白木长镵杜少陵，饥来无处觅黄精。何人正得寻诗便，来傍冰崖雪树行。
行尽关山万里馀，到时闾井是荒墟。附庸唯有铜鱼使，此后无因寄远书。
去年尊酒对花朝，今日重来破寂寥。扫壁题诗人已醉，一天秋雨暮萧萧。
一堆绛雪压春丛，袅袅长条弄晓风。借问开时何所似，似将绣被覆薰笼。
炎官火伞谩高张，心静何妨五月凉。百和暖添香篆永，一编徐展道经长。
赤囊岁上双龙璧，曾见前朝盛事来。想得天香随御所，延春阁道转轻雷。
长安未必胜江湖，盖世功名徯大儒。三事更应登密令，一廛我欲伴樵夫。
骄儿莫谩诧芳年，老病归来也帖然。若把黄金买身贵，箧中那得有闲钱。
杜红兰若满汀边，烟际平林似辋川。安得宽闲如此地，看山坐老夕阳船。
世祖驰驱复汉家，故人高卧老烟霞。至今只说羊裘好，拜衮谁思邓仲华。
婚娶家家礼俗谙，东邻少妇嫁童男。园篱缚架开筵宴，借得船头一片帆。
为止儿啼转法轮，却拈黄叶作家珍。殷勤为报南宗道，莫把明珠错赠人。
多少中原逐鹿人，独凭片舌下齐城。淮阴不喜书生事，能免他年猎犬烹。
手持二尺黄金简，旧有传家道德经。吉日天坛朝北斗，少年原是老人星。
端阳正是独醒时，闲坐难忘一酒卮。有客似怜官况冷，山童日午送戎葵。
车轮生耳马蹄僵，世路驱人不可当。唯有至人堪息影，止止之中是吉祥。
漉酒蒸糕馈岁时，纷纷儿女换新衣。邻翁七十看鹅鸭，日暮破船撑未归。
有道山僧号至聪，十年不下祝融峰。腰间所积菩提水，泻向红莲一叶中。
去留南北须看景，聚散朝昏莫问时。但取紫玄翁兴尽，一身明月是归期。
江天云暝雨垂垂，日暮移舟口岸时。拈笔欲题还袖手，细搜摩诘画中诗。
花发缠交碧玉枝，疏风时复露胭脂。莫缘幽僻轻颜色，秾绿深藏亦一奇。
管仲尊周昔相桓，当年文若附曹瞒。匡朝宁国言虽正，始比高光孰发端。
璀璨谁将玉作春，天魔故恼老诗人。金炉送在东堂手，便有清香通四邻。
灯下娇姬月下弦，风流曾泛太湖船。于今回首神京处，肠断西风忆往年。
每恨尘中厄宦涂，数年深喜识麻姑。临行与为真心说，海水何时得尽枯。
龟甲屏风面面开，天台连接至蓬莱。檐前朝暮碧云合，时有一声清磬来。
雨师谁遣送馀春，珍重天公惠我民。且看欢颜垂白叟，莫愁頩颊踏青人。
颇闻灯火闹荧荧，何似书窗一点青。尚喜今年民意乐，一般箫鼓两般听。
东轩闻道有花开，痴坐三椽首谩回。纵得好晴犹懒看，那堪风雨揭天来。
双眼朦胧手一编，赵州虽老志弥坚。直须会取声前句，不负人间八十年。
怪石惊湍吼不休，时时岩客饮寒牛。谁知此水明州去，浸作琉璃万顷秋。
清霜十月未沾衣，碧树高低满翠微。欲问峰头双剑石，旧时黄鹤傍谁飞。
逐队随行二十春，曲江池畔避车尘。如今赢得将衰老，闲看人间得意人。
武安何谓锐头将，贞观才无福手民。世上封侯人不少，封侯人是杀人人。
紫霄道士贪云鹤，五柳先生泥酒杯。不为清风与明月，道人何事过溪来。
乍逐春风上帝畿，如何短棹乂将归。看君身似潇湘雁，不厌年年南北飞。
再闻韶乐共欣然，太守推行诏墨鲜。山郡莫嫌娼女拙，嫁他蜑户已多年。
刘家墙上花还发，李十门前草又春。处处伤心心始悟，多情不及少情人。
老梅半树倚枯槎，路入湖心第几家。水月荒凉谁复问，游人多只看荷花。
徐卿天上石麒麟，天遣来清地下尘。一扫明珠三百斛，尽情乞与世间人。
风蓑雨笠几经春，流水桃花一钓纶。身世自甘成两弃，翻然终愧有莘人。
高才晚岁终难进，勇退当年正急流。不独二疏为可慕，他时当有景孙楼。
发缄喜读五篇诗，诗到天成分外奇。五一自应归定位，他时笑领更何疑。
世事无端赋子虚，谁怜憔悴楚三闾。泛蒲酒醒忘言坐，目送浮云过草庐。
草上东风柳上烟，溪头三日嫩晴天。竹鸡叫断春泥滑，闲与梅花说旧年。
总道西溪画不如，岂知造物用功夫。蟾光忽作灵犀透，表里通明两玉壶。
山色溪流共蔚蓝，此中有句为谁参。老蛟喷雾舒还敛，依旧搀空碧玉簪。
蓬鬓荆钗世所稀，布裙犹是嫁时衣。胡麻好种无人种，正是归时不见归。
翳门关路上崚嶒，半坐蓝舆半自登。老脚尚堪鞭策在，来时忘却日南藤。
玉文堂上写琅玕，只作吴兴老可看。一夜秋风动寥廓，彩云零落凤毛寒。
朱桥矗矗两园间，湖水平时柳可攀。车马等闲湖上去，游人常踏月中还。
射策当年捕虏才，提兵又度百蛮来。秋霜已避横戈气，春雁应同结阵回。
放鹤山中访野梅，南枝开了北枝开。花神不作趋时态，也待鸾舆亲幸来。
月色清寒早闭门，秋虫依旧语黄昏。老人心事浑如此，旧住芗岩水石村。
瓮盎轰豗恣击撞，佩环时亦奏铿锵。风涛欲静犹须怒，一付天吴自抑扬。
星河萧瑟泻琼泉，雪岭嵯峨刺九天。不道钟期身尚在，转翻山水伯牙弦。
峙立嶆峨本石形，人其庙貌据何经。祗宜坛壝为民祷，时雨时旸便是灵。
玉质敷腴宫样妆，风流终愧水云乡。一村飞落人间世，添却逃禅百倍香。
益庵本自是神医，也向花间拄竹枝。莫惜更寻程道士，皇舆正尔赖驱驰。
宝陀岩下种松篁，旧客欣逢煮术汤。忆着东林携手处，十年添得两眉霜。
一官簿领十年间，此去青云手可攀。胜日西湖浮画舫，频将卮酒酹孤山。
刀镊王生勇黜妻，痛怜白发有亲慈。纷纷世上私妻子，闻有斯人死愧之。
水入南池读古碑，任城为客此何时。从前秪为作诗苦，留得惊人杜甫诗。
病骨秋来似冻蝇，好山空忆去年登。今朝对景成惆怅，勉上西楼第一层。
一年春事赏心同，千里湘皋曲未终。别恨乍随帆影去，柳条眉晕半丝风。
广文遗韵留樗散，鸡犬图书共一船。自说江湖不归事，阻风中酒过年年。
枹鼓无声讼狱空，欢谣击壤万家同。时人共解班春意，兵寝刑清第一功。
涤荡齐宫法令新，分张宫女二千人。可怜无限如花貌，重见世间桃李春。
采得黄花作枕囊，曲屏深幌閟幽香。唤回四十三年梦，灯暗无人说断肠。
燕子来时花满城，海棠丝雨半笼晴。行人最爱西湖水，流入官河也自清。
两年缪作清源守，不到清源洞里游。天恐孤予远来意，驿中聊许少迟留。
九重勤俭恤民劳，锡贡深思道路遥。异味奇珍俱诏罢，皇明家法胜前朝。
孤舟一出广陵津，十五年来未死身。我自有情如识面，青山宁忆旧游人。
云中夜滴金茎露，天上冬藏玉井冰。安得九重怜肺病，一时传赐解炎蒸。
碧甃磷磷不记年，青萝锁在小山颠。向来下视千山水，疑是苍梧万里天。
西汉诸儒君最醇，无人见面意应深。三年尽力窥经史，一旦看花了古今。
南风轻软浪头疏，艓子开时日出初。白发老翁双桨急，蜃楼边去捕飞鱼。
月淡星疏子夜清，独骑黄鹤下吹笙。当时只许风听得，学与行云佩玉声。
暂时不在还同死，彻底惺惺亦自瞒。长爱东村老婆子，逢僧也解道和南。
眼前璧月照琼枝，剪断牢愁进一卮。记得风流江左字，破瓜时节酷裁诗。
尘暗香残二陆祠，可怜词藻妙当时。联镳入洛成何事，一段凄凉鹤不知。
长吏应怜道路傍，三年参佐有辉光。纵书下考关何事，不必诗名入荐章。
香炉峰色白巉巉，黄独无苗雪满镵。燕子经年江上别，东风回首听呢喃。
坐绣严闺女伴稠，笑谈时颇涉风流。明知阶底萧郎立，度彻金针未转头。
三山冰合放鹰时，千骑如云授指麾。日暮六街尘滚滚，马前横抱白鹅归。
栽竹养松人去尽，空闻道士种桃花。昨来一夜惊风雨，满地残红噪暮蛙。
人生适意在家山，万里封侯老未还。燕颔虎头成底事，但求生入玉门关。
得诀归来试炼看，龙争虎斗片时间。九华天上人知得，一夜风雷撼万山。
二饮停杯歌二歌，西风短发任婆娑。四时佳兴俱堪赏，谁道当秋百感多。
相传石里两金鸡，不记胡商凿取时。一只遭擒一飞去，至今月落不曾啼。
小院幽阴似井间，风枝堕地点苔斑。何时铲却重檐去，露出西南一角山。
风篁岭上看龙井，百尺寒泉彻底清。二老风流今不见，一声山鸟夕阳明。
叶落归根莫漫悲，春风解发次年枝。人如草木空多智，一老宁闻再少时。
印颗初封马在庭，杖藜犹傍竹边行。老兵莫漫催人去，且听幽禽说晚晴。
三十年来信脚行，一朝跳过是非坑。桃花岁岁随流水，一任傍人把路争。
天上丝纶启玉封，欢声雷动八州同。闽江渺渺通炎海，添作恩波到日东。
晚风吹动碧琳寒，初日花房露未乾。谁道幽人无伴侣，红蕖万朵竹千竿。
么凤丛边鹤膝枝，孤山清梦水仙祠。觉来寒影谁能写，苦忆逃禅老补之。
弄人鼓笛不相疑，便著当场傀儡衣。终日抱饥唯饮水，也和醉客一时归。
东邻西舍总淳庞，后圃前厅尽植桑。莫道农家成寂寞，茂林好鸟奏笙簧。
洛阳最得中和气，一草一木皆入看。饮水也须无限乐，况能时复举杯盘。
麦已登场稻满田，蒉桴土鼓乐平平。不知将谓羲皇世，元是天开宝庆年。
岁旱田家竞作劳，车声夜半响嗷嘈。市门多少夸毗子，日晏高眠笑尔曹。
按察东川十四州，几多山水似蓬丘。清时应喜无冤雪，赢得乘骢到处游。
东林未到闻人说，护国门前最逼真。亦有远公能好客，他年同作社中人。
居庸山北忆山南，满眼西风泪未乾。道路相将三百里，举头不得见长安。
昔人台馆此山隅，凤舞龙飞列帝居。二百年来几惆怅，人间何地觅华胥。
柳阴散释真阳艳，妄虑消除至道冥。浮世短长何足道，须知时节在明星。
天南云破玉绳横，上有蟾蜍云外明。共把一杯怀少雁，新诗深悉未归情。
濒江楼阁祇遥看，却恐登临不足观。已是老来无眼力，更供两岸万峰寒。
千骑如云汝水滨，铜符黻冕一时新。身为汉主分忧吏，何必龚黄好让人。
芭蕉叶下鸡冠花，一朵红鲜不可遮。老夫烂醉抺此幅，雨后西天忽晚霞。
朝来酌酒尚芳菲，醉眼醒时已觉稀。苦妒妖饶莺拂下，解怜飘泊燕衔归。
露宿泥行草棘中，十年春雨养髯龙。如今尺五城南杜，欲问东坡学种松。
年年时节近中秋，佳水佳山烂漫游。此际归期为君促，伊川不得久迟留。
衡门秋色远京尘，畏客时时称采薪。莫为问奇容载酒，近来年少易窥人。
白鹤峰头秋色多，木鹅城下横秋波。罗衣轻薄秋风起，客子少年当奈何。
万竹林端满树春，略无一点世间尘。年年相见年年好，转觉梅花是故人。
须结坚冰断数茎，每逢村墅少纾情。仆夫皴手轮迟辗，行到日斜方近城。
我有随身一颗珠，见时似有觅时无。金鸡叫罢无人见，月射寒光满太虚。
哲士云亡道未亡，林端阡表起虹光。鉴湖东畔文江曲，过客应多式路傍。
西山鸾鹤少因缘，只向天平住一年。无限别来惆怅事，紫藤花落寺门前。
两鬓樵风一面尘，采桑桑上露沾身。相逢却道空辛苦，抽得丝来还别人。
此君老去犹停雪，稚子生来亦耐寒。记得长蔬山谷老，三珍错落粲同盘。
及第全胜十政官，金鞍镀了出长安。马头渐入扬州郭，为报时人洗眼看。
老衲诛茅昔小留，七仙阴为护岩幽。不将石履呈奇怪，安得西归好话头。
天下清名属至公，当时四七谩英雄。祠庭千古增轮奂，不见云台续画工。
我辈重来鬓已皤，贞元朝士苦无多。才堪柱石犹归去，柰此摧颓一老何。
五百年前作此亭，亭前古木绿阴清。而今古木无存者，赖有新亭系旧名。
玉宇秋光无一尘，人人共喜桂花新。看来世态炎凉尽，惟有月明无贵贫。
溪头古树静垂阴，溪水盈盈不受尘。五月江南新雨歇，晚风多少纳凉人。
谁把吴园较辋川，画图犹复想当年。要知故国非乔木，文采风流尚宛然。
久傍严公趋玉帐，近蒙贺监解金龟。一壶分助登高饮，客宦长安共此时。
吴宫队长罢论兵，越女西施擅宠荣。百炼一朝成绕指，方知世上有倾城。
十年来往浙东西，挨得头荒露伏犀。因话编蒲米山老，不禁秋夜听莎鸡。
雪夜乘舟访戴逵，酒醒茶罢兴阑时。可人家在村头住，邂逅相逢似故知。
老鹤长鸣海日升，珊瑚树长玉崚嶒。楼台十二春无际，人在蓬莱最上层。
水云深处扣仙居，对酌春风夜有馀。说遍东南耆旧话，始知胜读十年书。
欢伯风流可解忧，疑君此外更无求。拣芽投我真抛却，不是能诗薛许州。
午睡帘栊春日长，半消金鸭水沉香。隔窗花影时来去，疑有东邻觇宋郎。
短篱依旧逐春开，小竹从新绕塔栽。燕子归时春已去，藤花落尽水萦回。
能将糟粕委诸书，影响人间不受驱。五百年中名世出，先王政教果何如。
萧萧槛外翠琅玕，瘦节疏枝特地寒。谁谓幽居太寥闲，此君长此结清欢。
小迟点笔醉还嗔，画断萧梁古佛尘。今日重来应抵掌，十年分付未逢人。
少皞磨成白玉盘，六丁擎出太虚宽。青光千古称万古，留向人间此夜看。
栽培君子要添丁，护惜龙儿出锦绷。莫学当年馋太守，直须脱粟伴藜羹。
文竹移栽只五根，来时无数长儿孙。不因繁冗休轻剪，要使清阴过酒尊。
连云复道映楼台，茂苑奇花日日开。但得如春天一笑，芳菲何必晓风吹。
闲时白羽但邀凉，懒着荷衣怕骇常。付与乡评还月旦，古来嘉会重冠裳。
晨趋东朵侍天颜，奏事班回帝辇还。才向内门需少选，诸珰又趣讲筵班。
白云飞尽碧天寒，夹道青山马上看。最是动人愁思处，虫声满地叶声干。
古寺高楼暮倚栏，小梅零落雪欺残。一枝带雨墙头出，乞与时人画里看。
良朋过我食无鱼，茅屋相寻只茹蔬。莫道藜羹滋味薄，要知瓜祭必齐如。
叨陪法从最多年，惯听梨园奏管弦。从此无因瞻黼坐，惟应魂梦到钧天。
乃兄辛苦博微官，家道凌迟去住难。堂上二亲俱白发，望谁撑拄报平安。
赤壁江寒叶渐稀，黄泥坂静露斜飞。洞箫声里当时月，应照十年化鹤归。
山雨随云往返飞，行时沾湿避时稀。须臾驰过前冈去，满马斜阳就晒衣。
年年时节菊初开，满插花枝倒酒杯。今日秋风欺病客，惟将白发上头来。
菜肚老子禅已饱，爱人从臾作诗僧。客来无处著欢喜，一语不曾谈葛藤。
东皇颁节下天阶，那得香魂入梦来。十道风光都采访，相逢只欠驿边梅。
出头皆是新年少，何处能容老病翁。更把浮荣喻生灭，世间无事不虚空。
阅世双眸自有神，酒浇胸次语生春。一蓑衣底乾坤大，切莫匆匆说向人。
二江斜入似娥眉，尽日凭高把酒卮。贫贱别应无好处，猛忙中是我闲时。
合处畴能证不疑，吾宗神秀岁寒姿。无书寄便今犹懒，说似应须倩老师。
三尺冰纨一绝诗，翩翩车马送行时。尊前怀古闲开卷，见尽关山远别离。
长年苦境知何限，岂得因儿独丧明。消遣又来缘尔母，夜深和泪有经声。
雨化仁陶德愈馨，如春物物自生成。昔年秀水曾观政，却与鄞江一样清。
直道从来自不容，断碑千载尚尘封。潼关关下坟三尺，清节高于太华峰。
囋血其如利觜何，荒陂一夕死贞娥。从教筋骨当年露，嬴得清名世不磨。
大溪溪水晚悠悠，明月台前有白鸥。醉向高台明月对，莫教人世入闲愁。
四海萍逢两弟兄，百年胶漆岁张陈。红尘陌上相逢子，华发林间偶坐身。
千古心期嗟击磬，百年功业类藏钩。吴江一道看如带，可是先生志未休。
瑟瑟峰头玉水流，晋时遗迹更堪愁。愁人到此劳长望，何处烟波是祖州。
闻道蓬壶重见时，瘦来全不耐风吹。无端却作尘间念，已被仙官圣得知。
书生骨相太邅迍，地位还须有福人。老我终身友麋鹿，看君他日上麒麟。
犀颅月面表千夫，吏用公才举世无。斗丽争雄何足道，君看澄观岂僧徒。
两月河流乾欲断，南雄消息了无闻。苦无良策开道路，时复北望瞻风云。
责人之心惟责己，恕己之心惟恕人。忠恕两全方达道，克终克始不违仁。
爱汝庭兰万玉开，年年一度看花来。莫愁风雨消轻粉，暗送幽香入酒杯。
真香暗逐微风远，疏影低随淡日斜。好在黄昏清浅意，一时收拾付诗家。
云淡山横日欲斜，邮亭下马对残花。自从身逐征西府，每到开时不在家。
南谁谁植罗浮树，一问山僧不记年。若使醉翁曾醉此，今人遮莫更留连。
浚底规圆作小池，生涯何异类儿嬉。春来剩种菰蒲叶，卧听潇骚山雨时。
手栽杨柳唤春归，唤得黄鹂语碧枝。惊起南窗一觉睡，满庭花影日高时。
水国芳菲正此时，玉容莫负锦囊诗。秋声只在蝉声里，早褪红衣怨阿谁。
何事何年敞此门，望中白浪涌山根。不知阳鸟攸居处，日落风高万橹奔。
纯熟工夫积岁年，能知本性则知天。揠苗助长犹为害，况复芸人舍己田。
二乔莫恨世缘悭，早谢风尘到是闲。犹胜题红深院里，断肠终日忆人间。
空岩深峻可栖真，猛虎温驯异类亲。正节天师时憩此，逍遥忘返咏章新。
寰宇清平乐世康，雨旸时顺岁丰穰。皇图久远同天地，宗社尊安圣寿昌。
白莽黄茆没马头，万山深处见孤邮。平生正为多岐惑，闻道乌岐更可愁。
古松悬瀑挂清秋，分付人间百道流。半壁明霞一藤杖，夕阳为我小勾留。
单丝系住老牛脚，心欲东西未自由。凭仗东风齐著力，早教船子下扬州。
一夜江南少女霜，枫飘丹叶满斜阳。儿童不信秋容晚，却道青山也艳妆。
三杯兀兀元如道，一觉昏昏恰似真。不识香山慵睡意，知音自有个中人。
白云飞也自寻常，不道青山不久长。看尽云飞天阙迥，清空一碧映潇湘。
小窗梅冷一花明，卧榻尘空六尺横。多谢去年湖上雪，随风时到竹坡鸣。
烟雨催春春欲归，荒城最少是芳菲。生憎浦口多鸿雁，食尽芦花未北飞。
赤云叶叶挂林丘，道士黄尘没马头。隔水净坊人不到，抱崖竹柏暗藏秋。
昨夜春雷始发声，翠鞭应有玉芽生。老夫自笑衰年近，尚欲阶庭看锦绷。
渺渺长淮去不休，行人独上寿阳楼。一阕长歌不须唱，山川都是旧时愁。
玉马朝周从此辞，园陵寂寞对丰碑。千行宰树荆州道，暮雨萧萧闻子规。
入俎溪毛亦细纤，调和终恐费梅盐。故应黄面瞿昙老，只说中边蜜最甜。
贱妾霞宫母在堂，当年云鬓共苍苍。太平传得梨园谱，似说春风梦一场。
旧时灯火不知年，托意篇章末世传。胸次只今无此事，听风听雨过残年。
雪满空山不可行，怀人幽兴一时清。高堂正隔黄泥港，短屐难移冷水坑。
云间三十六峰高，北望思归梦亦劳。来客双峰莫相笑，少低吾眼为儿曹。
箕裘相继有遗经，不独家庭桂子荣。江右年来登进士，蜚英多是旧门生。
闻道美人荆楚行，片帆风色度江城。夕阳欲下复何处，九十九洲芳杜情。
东晋开先代有人，复生松转劫前春。遥思八十年来事，艰钜难辞是此身。
勾漏山前一色秋，苹花开处送孤舟。人言湘水偏流北，不道漓江亦北流。
乡士穷通时已过，石榴花实我重来。相寻翠幄年年事，谁为天公得骥材。
漫山白白与红红，小树低丛看不供。总道楂花香气好，就中偏爱玉珑松。
通宵璧月迷琼树，破晓霜葩糁玉枝。明艳能花老夫眼，温柔不粟美人肌。
羽觞到处不容停，争看中流落酒星。彼此一时修禊事，未应人物愧兰亭。
欲识交情久远期，十年方和和韩诗。他时更践诗中语，偕隐溪山不可迟。
篮舆欲度北城闉，抖擞衣襟向市人。恐逐西风遭举扇，当关分付二年尘。
水墨年来谁最工，玉堂词客我心同。林泉天上悠悠别，那得相寻似画中。
庭下幽花取次香，飞飞小蝶占年光。幽人为尔凭窗久，可爱深黄爱浅黄。
读书窗下一灯残，忽有诗来为暖寒。闻道扁舟春共载，雪云虽冷不相干。
老子斋居罢击鲜，木盘竹箸每随缘。邻僧不用分香钵，莲芡犹堪过半年。
静中有业官成集，醉里无何老是乡。丈室向来无一物，却须天女与拈香。
镜里青山画不如，临溪日日望郎书。数间茅屋住近水，十个松舟时打鱼。
野鹤闲云自有家，万山深处住烟霞。无端出到人间世，落尽仙台白玉花。
嗟君此去意如何，一道苍生望抚摩。往事已非空浩叹，功名岂为杀人多。
一别相逢复几时，东西南北酒盈卮。天机深远犹须决，莫便飞腾不我期。
而今用武尔攻文，流辈干时独卧云。白发青袍趋会府，定应衡镜却惭君。
句芒宫树已先开，珠蕊琼花斗剪裁。散作上林今夜雪，送教春色一时来。
潮到灵桥绿绕船，海边力穑屡丰年。淡青山色深黄稻，恰似胥门九月天。
九月征人未授衣，年年书到故园稀。无情恨杀湘东雁，不带平安一字飞。
酒涵花影满卮红，泻入天和胸臆中。最爱一般情味好，半醺时与太初同。
一栏养就数窠花，却辨牙牌定等差。我自色尘无染着，试将道眼看芳华。
鹤林仙药自年年，漫以开时号杜鹃。玉女不劳珍护惜，老僧欲普钵中传。
隐不违亲与俗通，危言核论绝胸中。纷纷禁锢知名者，何事全无有道风。
洛阳风景实堪珍，到此经今三纪春。无限欢娱荣乐事，一时回施少年人。
水穷云起两无期，独坐空山日暮时。好是王维诗里画，画中那复更题诗。
一寒一暑自循环，无伐天和付等闲。却笑世人因苦热，就凉争欲倚冰山。
通济桥头杨柳枝，涔阳极浦漾金丝。惊见昔年题柱客，归来白发照涟漪。
人间风物年年在，酒后心情事事休。珍重清新得吾意，剩拚憔悴为伊愁。
钟动黄昏山寺秋，白云红树隐沙洲。老僧闲坐心无事，独对门前江水流。
舣舟来访宝云寺，快上山头寻五松。捉月仙人呼不醒，一间老屋战西风。
新麦纷纷落硙时，旋看片片作银丝。先生自足醍醐味，恻隐犹怜稚子饥。
山南山北鹧鸪飞，日暮征人泪满衣。莫道思君行不得，纵令行去不如归。
行年已合识头颅，旧学屠龙意转疏。有子添丁助征戍，肯令辛苦更冠儒。
已看三白兆年丰，更喜春来雨泽通。从昔楚邦农事早，好将人力副天工。
山澹云浓间有无，数牛鸣外接匡庐。甘楼亦有鸱夷老，左右盆山即五湖。
窗外时闻一叶落，槐阴惊起几蝉鸣。秋风定是多情物，解作离肠欲断声。
百雉城头小队行，下闻闾里动欢声。防边不在多戎马，只有人心是甲兵。
远道离离芳草铺，万家春色满皇都。谁将明月移归棹，一片乡心落五湖。
老稚悬知乐有馀，迎门先问小于菟。风烟满眼山环海，对酒还曾斲句无。
老妻海上肠应断，弱子河西泪满襟。独向关山对明月，离怀三处总伤心。
性与时违事事差，生涯只合付桑麻。看来富贵由天幸，传到儿孙有几家。
晓思欢欣晚思愁，绕篱萦架太娇柔。木犀未发芙蓉落，买断西风恣意秋。
竹径风传西梵声，隔墙深夜有人听。山僧老去无功德，还倚禅门诵佛经。
肃皇因侍宝慈游，宫女和南满殿头。天眼品题真绝称，侍臣恭纪老僧留。
徐郎二八能文字，暂负秋期已恨迟。可愧严陵江上客，功名三十少人知。
年年永巷掩朱扉，愁惯多愁却渐稀。偶对春风见花落，一双玉箸堕罗衣。
看君已过古稀年，犹欲名山访列仙。可是向平婚嫁毕，不愁岐路有风烟。
去年曾约牡丹开，同向花前把一杯。今日花开人不见，对花无语却归来。
新上菱花一抹文，远山斜月澹于云。商量时样兼宫样，还比张家胜几分。
数株老树半无叶，一个茅亭终日空。惟有鹭鸶常到此，飞来飞去送残红。
政恐登高枉断肠，今年恰值雨重阳。晨兴中酒情怀懒，满眼黄花满屋香。
日极江南千里春，谁今洒笔可招魂。向人犹作故时面，翠竹苍烟一万根。
今日开筵贺始生，来年今日办西行。后年壁挂登科记，今日人看指姓名。
人道芳辰载酒行，予心翻起古今情。纸钱烧罢归来后，犹有原头杜宇声。
满窗融日育天和，个里还来着到么。多少世间闲落索，老夫情绪只冬窝。
溪园信步晚徘徊，白白红红夹径开。漫折一枝携在手，也教人道看花来。
乱撒鹅黄拂晓晴，天涯多少故人情。游船空逐轻阴转，半属春风半属莺。
丁当玉佩趣班齐，山立千官请致斋。见说内家清似水，多时排当不曾排。
两公待我以国士，是时公亦同在门。今日江头看使节，令人泪湿汉江云。
剩买青春不费钱，眼明江静月争妍。诗人每负梅花债，屈指今年第一篇。
闻道秋来怯夜寒，不辞泥水为杯盘。殷勤惧醉有深意，愁到醒时灯火阑。
忆昔曾同客帝畿，十年游宦子先归。可怜慈母堂前竹，无复清阴映彩衣。
赤子妖成绛帻傩，皇都尘接紫关驼。故人风雪谁联骑，野老江湖独拥蓑。
夜静秋清月朗天，时时霜鹤唳芝田。筑台正与仙人约，少驻人间五百年。
东晋真人尚典刑，石函故在药飘零。阁前正是升仙处，云路笙歌少得听。
离明自昔照乾坤，太极如今道更尊。和气致祥禳百沴，艾人桃印谩垂门。
少壮东堂奏捷功，浮香仙籍继家风。年年占得中元景，一颗冰轮照九穹。
曲沟流水绿蜿蜒，正值春风上巳天。不是永和东道主，一觞亦复会群贤。
银河一道下天来，苍壁冲云万仞开。白浪驾风千石转，四时不断响惊雷。
舳舻衔尾日无虚，更凿都城引漕渠。何事馁来贪雀谷，不知留得几年储。
老住湖边一把茆，时沽村酒具山殽。年来传得甜羹法，更为吴酸作解嘲。
庾信文章老更成，凌云健笔意纵横。今人嗤点流传赋，不觉前贤畏后生。
不嫌春老花飞湿，要听秋来雨打声。一自移根来禁籞，朝阳常有凤凰鸣。
新年新雨连残腊，一月浑无一日晴。晓起莺声都寂寞，寒深柳眼未分明。
月殿笙箫十二楼，霓裳按彻小凉州。西风吹断钧天梦，香老琪花几度秋。
一曲流泉对草堂，何人与续帐前香。清诗自共秋风老，依旧钟声送夕阳。
祥符天子旧明堂，二丈丰碑宿草荒。人世已非坛更是，摩挲老泪湿斜阳。
五月松堂枕簟秋，一帘疏雨晚风收。客知烟际来时路，先向江边问白鸥。
公安枯竹本何知，摽表精忠解不私。应笑神奇甘臭腐，谗锋得意几馀时。
弦管楼台十万家，暮云落日映残霞。可曾一夜不携酒，占断四时长是花。
宫前车辙状分明，世说轩辕上玉清。仰慕劳心是秦汉，不修功行只虚名。
绝杨合为扬雄叹，无子当于伯道哀。尚有曾元养曾子，少宽夫子哭颜回。
皇家有道岁不恶，雪花如絮千里飞。老农夸杀麦本绿，一杯汤饼令汝肥。
月氅星冠七丈夫，远看虽有近还无。瑶池侍女双成道，遗下群仙聚影图。
苻郎传檄度江南，谢老风流倚翠岚。但自围棋君莫问，顾轮别墅乞羊昙。
广平援笔赋梅花，富艳清便底死夸。况有西湖隐君子，句中能道影横斜。
阔开荡荡城中天，朝菌灵椿总大年。凿井耕田皆帝力，不知谁党复谁偏。
姑射仙人冰雪姿，珠冠琼佩下瑶池。湘江帝子元同调，翠袖相依岁晚时。
略彴微分碧玉湾，杖藜穿破郁蓝天。山深草木春无路，时有藤花一树妍。
三王之世正如秋，权重权轻事有由。深谷为陵岸为谷，陵迁谷变不知休。
昔年将帅百蛮收，坭剑光芒射斗牛。刚被行人收拾去，镆铘名铸几千秋。
蝉声引出石中蛩，寂寞门扃叶数重。谁道思山心不切，等闲尽出两三峰。
承平已久桴鼓息，事简官清只煮茶。山崦东西足僧寺，时时骑马看黄花。
阿佛常时奋老拳，为衔诏旨意精专。且烦大士开颜笑，吹散曼陀黼扆前。
踏车𣂏水欲深池，看网银鳞过别陂。刮面西风浑不峭，烹鱼压酒夕阳时。
慧性能言冰雪姿，玉阶曾亦侍光仪。年来翠袖争承宠，讵是霓裳进舞时。
晴明天色中和酒，九世依然共一堂。知是源深流亦远，秪应相好莫相忘。
先生自合饮官壶，野老端宜满眼酤。白酒酿成聊送汝，未知湿沫与江湖。
曾向瓶窑觅幻身，书来已是法中亲。何时飞锡同辽鹤，来问垒垒冢底人。
欲别东风剩黯然，亦知春去有明年。世间争那人先老，更对残花一醉眠。
梅花淡淡著寒烟，漏泄春光老屋边。会被清池写疏影，一枝分作两枝妍。
当年碣石谭天友，白雪泠泠一代才。长望青霄人去远，孤身独绕法王台。
云散江城玉漏遥，月华浮动可怜宵。停歌不饮君何待，试问当年李玉箫。
当门苔石草毵毵，傍水低墙树两三。邂逅老胡闻好语，禅还不识字人参。
真赏由来世上稀，几人相见不相知。如今一字成华衮，岂识龙章与凤姿。
君吟康乐曾吟处，涧碧泉红秋一春。安得此泉成雨去，洗空人世撒花尘。
茅屋山头布谷鸣，老人忙起课农耕。不知门外春多少，稻颖青青一望平。
湖上山衔落月明，钓筒收罢叶舟横。不知身世在何许，一夜萧萧芦荻声。
惨惨中秋夜半天，闺闱未敢出门前。举头见月人何在，步未移时泪已涟。
生红和露滴胭脂，又到芳春寂寞时。便拟提壶花下醉，却愁羞杀背阴枝。
雨晴风细两翩翩，一枕庄周莫怅然。野落春光惊欲老，深情都付草虫边。
美人家在女牛东，玉洞玄关几万重。我欲乘鸾时一访，莫教岩畔紫云封。
临窗清晓独长吁，在眼陈编有蠹鱼。身世区区文字底，当时鲁叟亦捐书。
榴火当轩暑气蒸，梅花开日又坚冰。四时最好凉秋节，几树幽花伴一僧。
乡来王谢不传衣，只有乌衣乌鹊知。无限去思无处系，断魂长是燕归时。
读了碑文读祭诗，冷看遗像立多时。郎当岭上生云处，山鸟山花忆老师。
野客归时无四邻，黔娄别久案常贫。渔樵旧路不堪入，何处空山犹有人。
非才遍历清华地，悟佛方为止足身。浮名浮利莫相试，三千世界一微尘。
郭西山路有寒梅，想见临行首重回。夜听雨声知水长，满船明月几时开。
辕门铙吹拥雕戈，大夏西收笮马多。汉殿侍臣欢上寿，白狼槃木尽成歌。
齐得庭中假寐时，马蹄南北遂参差。信知会合原非偶，有意相寻竟失期。
花光泉响不相参，城市山林难两兼。不分腴庄最无赖，一时奄有忒伤廉。
人情尽属庄周梦，世道翻悲墨子丝。一日青山瘗寒玉，令人瞻望起遐思。
闲爱修篁静爱山，清阴秀色座中看。老来渐得悠然趣，天际浮云任往还。
二十年来万事同，今朝岐路忽西东。皇恩若许归田去，晚岁当为邻舍翁。
杜鹃踯躅正开时，自是山家一段奇。莫据眼前看易厌，帝城只卖担头枝。
千里寻真一老翁，南楼樽酒喜相同。却愁一笑还分袂，定与江流日夜东。
少时豪气恨沉沦，缪意诗书可庇民。长笑壮年无一事，微吟只有故人亲。
入道从来自有缘，许谁心地是金仙。如来止止教休说，妙法难思莫妄传。
溪水清涟树老苍，行穿溪树踏春阳。溪深树密无人处，唯有幽花渡水香。
北阙南山是故乡，两枝仙桂一时芳。休公都不知名姓，始觉禅门气味长。
华屋共言清净想，长途还作去来缘。念君阴德有如此，何事春风却短年。
脚踏青云身已老，访道修真恨不早。曾见商周全盛时，不及唐虞古风好。
阿兄温润玉介导，我友淡薄朱丝弦。只疑蝉蜕游人世，醉插茱萸若个边。
江湖已老犹为吏，心境俱清即是仙。聊挹层峦荐湘菊，一时人在小壶天。
半百经纶未奏功，年年从事狡儿童。归来且喜书囊在，豹略龙韬尽梦中。
梧州四月火山红，南海丹时黄雀风。不及闽中焦核好，定应馋杀葛仙翁。
峭石奇峰夹翠流，竹篱钟鼓又晴秋。野僧匍匐瞻行色，便道世间无此游。
碧嶂千寻骨一函，当年曾此脱尘凡。重来忽记前身果，笑指飞升旧日岩。
诗律遥追璨可流，安禅总不碍闻修。劝君着意搜新句，准拟他年有惠休。
东风吹雨作花飞，寒勒芳程几日迟。惟有庭前老梅树，谢渠添补落残枝。
本自无心止与行，出山何似在山清。知君爱坐源头上，流彻千年是此声。
火急欢娱慎勿迟，眼看老病悔难追。尊前花下歌筵里，会有求来不得时。
苍岭云深欲度迟，荡山秋暮亦堪悲。近时禾黍萧疏尽，莫向沟塍图饱饥。
江头再遇笔屠生，共听去年江水声。三副少多予自窘，一毫去取子能轻。
馆娃宫畔暮烟迷，响屟廊中返照西。莫话吴王当日事，恐惊寒鸟一时啼。
玉舄凭陵汉苑霜，何年留此跨仙羊。即看几几居东土，犹似翩翩出阜乡。
与世相疏行路难，不禁尘土便思山。山中独念故人远，雪舞清声窗竹闲。
昨夜朔风吹倒人，梅花枝上十分春。老夫高卧石窗下，嬴得清香入梦频。
我住桃源六十年，神仙不见意茫然。如今驻马壶山下，始信城中有洞仙。
世路东西自此分，酒樽何日再论文。虎蹲山下一回首，望断东冈是海云。
老矣犹思万里行，翩然上马始身轻。玉关去路心如铁，把酒何妨听渭城。
杜门却扫寖多时，间傍人门亦漫为。茶灶笔床烟浪去，自疑身是老天随。
老去逾怜学圣难，日新程课敢容悭。细思夙昔无眠处，凉月纷纷五夜阑。
菊黄萸紫染成愁，妆点西风两鬓秋。多少情怀无处托，欲凭归雁问青楼。
东安野老携儿至，岁暮相逢惨澹中。剩说前年好生事，渚芹溪橡不曾空。
黯黯危肠独九回，故园谁对此时开。撚来聊把倚孤枕，更拟慇勤入梦来。
莫道今人不古如，分明气象鲁之洙。坤爻六二知何义，试叩胶庠学易徒。
身随猿鸟在深山，早有诗名到世间。客至上方留盥漱，龙泓洞水昼潺潺。
竞传南陌有金铺，复道东街弦管纡。吐出华灯天上坠，杂烧花蕊伴龙珠。
广场妙戏斗程材，未得天颜一笑开。角抵罢时还宴罢，卷班出殿戴花回。
哲匠观旁嘿若喑，衔枚勇士用功深。管中窥豹谁家子，技痒时时不自禁。
杜鹃声里桐花落，山馆无人昼掩扃。老去未能忘结习，自调浓墨写黄庭。
松柏萧森溪水南，道人只作两团庵。市区收罢豚鱼税，来与弥陀共一龛。
肯以生涯傍世人，百年石火幻中身。今朝且把柴荆闭，扫地焚香谢俗尘。
姬年八百未为多，虞日讴歌许更过。已掷风雷开蛰户，更添江海接恩波。
偶尔闲行绕碧溪，梅花开处咏多时。固知道理平铺在，方寸何容半点私。
圣人传药不传火，从来火候少人知。莫将大道为儿戏，须共神仙仔细推。
呼号三谏信言难，义利分明一念间。莫谓求名沽世誉，清风千古首阳山。
幽居已似水中仙，更有亭台在屋边。拟作小图难画处，一年两驻内家船。
送我谪官迁姊殡，人生如汝亦劳哉。他时寄骨西江上，烦汝还须得得来。
每开纨扇诵佳章，暑月风寒夜有光。不是昔年浮海客，珠玑安得满奚囊。
布被烘来暖似汤，蒙头高卧未昏黄。道人不是贪鼾睡，省事门中第一方。
一点晨光霜欲开，露华初润蕊珠台。墙头蛱蝶冲眉过，却道何郎傅粉来。
峥嵘冰雪岁寒时，谁写琅玕赠别离。多为此君贞操在，岁寒冰雪有深期。
朝散纷纷下紫微，挥鞭争道疾如飞。同来各向朱门去，祇有西山伴我归。
芥舟只合在坳堂，纸帐心期老孟光。不道山人今忽去，晓𤠔啼处月茫茫。
湖边车马日提壶，有眼何曾识野蔬。肯为饥羸忘肉味，孰云医国世间无。
杂剧风情共一书，三年人事又乘除。郎当舞袖谁收拾，展转寒窗愧老夫。
我贫无酒为君欢，渴梦相从碾凤团。薄暮白衣才有馈，试令分减愧酸寒。
生色屏风一面开，轻罗团扇合欢裁。深深院落青青柳，纵是无花也看来。
内史风流逸思多，黄庭读罢兴如何。道林祗解怜鹰鸟，未胜临池独爱鹅。
清明时节散天香，轻染鹅儿一抹黄。最是风流堪赏处，美人取作浥罗裳。
龙焙夕薰凝紫雾，凤池晓濯带苍烟。水芽只自宣和有，一洗枪旗二百年。
环堵萧然隔世尘，日长惟有简编亲。青衿髦士时能访，出处谆谆话古人。
霜满蒹葭月满地，断烟疏树影参差。天涯莫道相逢易，昨岁今宵是别离。
凿开混沌露元气，散布森罗弥梵天。云外无时不闲在，楼居何处得超然。
画栋雕梁旧送迎，乌衣巷口与谁争。寻常百性新王谢，紫燕何知是世情。
暮年行役转凄凄，家累牵人咫尺迷。少学陶公愁稚子，长贫孺仲愧贤妻。
愁来白发三千丈，戏写清风五百竿。幸有颖奴知此意，时来几上弄清寒。
昔年载酒也同游，霜岸芙蓉叶叶秋。醉倒绿杨呼不起，一天凉月侵溪流。
一依风霜万木枯，岁寒惟见老松孤。秦皇不识清高操，强欲烦君作大夫。
东家芙蓉夹清溪，万白千红亚水低。解使秋光不萧索，老夫那惜醉如泥。
有诏新开避暑筵，清虚水殿纳凉偏。披襟尽解当年愠，引得南薰入舜弦。
年年以酒浇残腊，日日为诗作好春。涧水渐生梅正发，鸟啼人语亦清新。
满山朝气蔼芳晴，鸟蹈幽松弄好声。九十日春如梦过，看花不是少年情。
红杏花开莺唤人，姚家园中照眼新。借问终南老禅客，何能不忆曲江春。
白鸥池水拍天平，相对琼楼入太清。试问歌台生草处，当时曾许外人行。
不求见面惟通谒，名刺朝来满敝庐。我亦随人投数纸，世情嫌简不嫌虚。
初闻伐竹登山去，复道烧香渡岭行。晚入禅关浑不见，雨华堂上桧风清。
天申佳节继天中，贺庆年年信始通。明诏重颁浮论息，共知至计出天衷。
片言不合去何迟，又似当年在楚时。束帛蒲轮无报效，至今天子不迎师。
岩岩千仞江边石，海月高时影在波。有客吹箫非赤壁，主人高兴夜如何。
西来三十六将军，业业孤城势欲焚。细柳不逢豪杰主，当时已验口从文。
一曲鸣琴一局棋，一瓢新酒一编诗。幽斋风月清无限，莫问流年有盛衰。
海内才名五十年，圣恩荣许晚归田。金华父老如相问，曾是瀛洲第一仙。
八千里路到杭郡，城郭人民几变迁。惟有吴山青不改，令威何日是归年。
小孤庙下海门关，五老峰前星子湾。多君万里斯游壮，看到东南第一山。
赠子遗篇尚箧中，千秋万岁素心同。波涛世路情方见，泪洒西风草木红。
问君衣带近如何，我道思乡减去多。况是王孙芳草外，休添离恨画双螺。
一声两声松子落，一片两片枫叶飞。夕阳在山新月上，道人相伴一僧归。
尸堂揭白写形模，几遍端相未是他。欲倩画工追笑靥，可堪连岁泣时多。
九郡疮痍赖拊存，年来和气浃江村。此恩未易论天报，请看于公大里门。
道场清净绝纤埃，云水中间丈室开。莫把赐袍容易看，帝恩新自日边来。
独鹤朝来戏碧波，双凫时见恋青莎。霜林一夜秋风起，谁解凌霄羽翼多。
道妙从来亦粗闻，闭门方用十年勤。笔端小技深知悔，旧稿如山欲尽焚。
时世华妆巧斗春，张卿态度独清新。五陵年少多才思，数点章台走马人。
得莫欣欣失莫悲，隙光于我有何私。落花啼鸟春归去，绿鬓朱颜能几时。
弄玉何年堕翠钿，托根便作九包妍。飞花只合秦楼去，莫与金钗压鬓蝉。
文叔差增似往时，君房只是向来痴。谁知有个羊裘叟，汉鼎悬渠一钓丝。
大袖婆娑拂点苔，玄都观里眼重开。道人已远休相笑，何事花边又再来。
石门关外古亭基，树老藤枯野径微。放鹤道人今不见，故应人与鹤俱飞。
杖藜望入晚烟空，碧𪩘苍岩指顾中。短后应随拾栗老，长歌不数采芝翁。
韩生去世冠军废，独望楚强心亦劳。谩向鸿门撞玉斗，岂知鹿死在金刀。
江空草绿酒旗风，半醉黄州烟雨中。五百年前曾洗墨，依稀犹记雪堂东。
浊酒三杯三代醇，中闲滋味是人伦。世人毫末成胡越，要看家风我姓陈。
垂柳阴阴护钓矶，溪流尽处着柴扉。时人莫用知名姓，清世林泉老布衣。
数竿潇洒出蓬莱，共道仙人手自栽。凉月满庭闲玩处，翛翛疑有凤凰来。
倒影花枝照水明，三三五五岸边行。今年潭上游人少，不是东风也世情。
半亩桑麻绕舍青，雨馀晴翠入闲庭。春来多少生生意，分付林扉昼莫扃。
黄鹄孤飞四十年，几番机断晓窗前。邻姬只羡生儿好，恩诰时时下九天。
东吴霸业已成然，渡口瓜畦泽未乾。为问曩时仙在否，何堪云树鹤蹁跹。
寒风已是识新阳，昨夜千林不禁霜。七日欲知天道复，丈三先看土圭长。
把手西风晚菊天，梦魂唤醒十年前。未能扪虱谈时事，且与持螯上酒船。
正气驱人呼不回，两年看遍故山梅。洞庭春水连天碧，又见危樯破浪来。
水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
千年处士说林逋，漫有声名达帝都。只辨梅花新句好，莫论封禅有书无。
道骨仙风凛不群，清秋采药到江村。自言家住云南北，知是遗尘几世孙。
只讶平原驿使稀，不嗔彭泽寄来迟。劝君莫以无肠故，忍见纷纷躁扰时。
方壶圆峤飞来处，北越南番望断时。莫道长安天样远，一轮初上已先知。
玉柱峰头紫气回，清明时节逼峰来。只今闲却擎天手，南部烟花总自裁。
白头太守文章伯，晚节桑榆景倍饶。莫道户庭常不出，时还送客到溪桥。
不用欢场羯鼓催，徐徐流影映春醅。笑嚬藏露浑难定，偷揭轻绡看百回。
弯头又益湖南贼，近郭时时虏掠人。足食足兵无早计，明年此际恐无人。
病耄犹知发出狂，卧嗔恶少强移床。丈夫死义无悲泪，市上傍观为两行。
立马沙头欲问津，凭君一苇策奇勋。一时义在烟溪上，千古名芳太史文。
绿荷红蓼掉歌还，桃柳连堤水拍湾。和靖不归坡老去，空教鱼鸟管湖山。
陇右英豪真有种，将军才气更无双。功高不得封侯赏，祇为当时杀已降。
宛转双龙血未干，闲逢老马步阑残。莫夸玉勒金羁事，见说人间行路难。
相门有相未多年，德行双全亚子骞。匪晚南归施有政，也应示辱用蒲鞭。
尝闻画鼓动欢情，及送离人恨鼓声。两杖一挥行缆解，暮天空使别魂惊。
剧辛乐毅已尘埃，突兀昭王百尺台。多少涓人求骏马，黄金能不待君来。
汉室婵娟双姊妹，天台缥缈两神仙。当时尽有风流过，谪向人间作瑞莲。
坠驴大笑西归去，买断华山一段云。浮世知心独张咏，无边风月欲平分。
宛宛晴云曳钓丝，双双㶉𫛶弄明漪。偶然拂水轻风过，正是前山落照时。
饮水严滩亦汉臣，偶然伸脚动星辰。寻常裘钓家家有，只少人间共卧人。
旧识襄阳孟浩然，蹇驴冲雪据吟鞍。老来自怯溪桥滑，便作林逋一样看。
内墙阴处月桥西，记得联镳觅故溪。千里北风成怅望，几时南客重提携。
孽后邪臣造衅端，房陵幽闭抱深冤。一朝变起宫闱内，方信当时用妇言。
花如铺锦柳如绵，落日空山哭杜鹃。痴客不知尘世事，颠厓长伴白云眠。
大柄潜移势可忧，朝纲未正况诸侯。时人只咎轻分晋，不道东西已剖周。
何人画此只轮车，便是当年攲器图。上易下难须审细，左提右挈免疏虞。
当年负鼎去干汤，至味须参芍药芳。岂是调羹双妙手，故教初发劝持觞。
石发森森照水寒，绿云摇动紫瑛盘。归来不道清如许，疑在君家画里看。
五更潮落水鸣船，霜送新寒到枕边。报道雾收红日上，野翁犹盖短篷眠。
回舟望见雪来时，此兴山阴不与知。天上白衣殊变化，人间臭腐正神奇。
隐时天子亲临幸，御笔题诗胜赐湖。借问古今贤宰相，老来有此宠恩无。
我仆痡时将绝粮，长亭忽喜近黄塘。青衿胄子知无恙，准拟谈诗共夜窗。
窗下云英透纸香，白头惭愧恋文章。玉堂天上成春梦，珍赐何时出尚方。
夙驾勤民力劝耕，肯停车轨访柴荆。谁言羁旅知交态，君似春风不世情。
不愧梅花是此人，环山得一永为邻。冰心独壮千秋雪，老干还滋万古春。
落花飞絮满晴川，杜宇声声更可怜。不用伤心愁欲死，亦知春去有明年。
床头史记千番纸，世上兴亡一窖尘。惟有炳然周孔道，至今馀泽浸生民。
绛阙清都境异常，况当圣世物皆昌。风催柘馆桑枝秀，冰满龙池荇带长。
瞿塘隘处真重险，勾漏坡前又一滩。世事不容轻易看，翻云覆雨等闲间。
朱弦疏越澹徽音，身在尘中只古心。祝子长年仍健饭，好书读到夜沈沈。
众山围绕渌团圆，官木参差古道边。行尽浓阴全不了，一湖飞雨带轻烟。
荆公宾客晚多奇，休叹穰侯见事迟。雨过半山初睡足，何如蚊力负山时。
病来桑扈老媻姗，瘦策东风兴未阑。野菜黄云山霁雪，风光何处不堪看。
一钩金押皂花罗，头似鹦哥小不多。记得花时人较醉，窣香曾上木兰坡。
月华滟滟水悠悠，圆月沈时曙色浮。自笑驱驰亦如月，东来西去几时休。
蜿蜒寒碧捲深清，一洒甘霖泽万生。此际莫惊蟠蛰好，近冬时节不妨晴。
江东烽火已难知，乱后那堪更别离。总有乡书传驿使，开缄不省是何时。
帝驱䝙虎旧江州，旅卜僧坊计少休。避暑有宫留不暇，游山算却是山游。
雁字频飞不寄人，寒霜微雨度残春。去时曾指红梅约，莫道花前无鬼神。
渊明五柳非无宅，子美西枝自有村。堪笑长安近时客，纷纷骑马傍谁门。
应须泼墨写霜条，青玉琅琅欲压霄。学得十年行脚意，如王气宇未全消。
一身独向中原去，每到前涂忆故知。折得柳条无寄者，小桥东畔立多时。
可笑春蚕有许痴，年年辛苦为他谁。恰如贫女飞梭了，挂体何曾有一丝。
着屐寻幽到上方，遐心肯向暂时忘。白云飞处千山隔，东望连川是故乡。
汤侯猿臂猛虎须，少小曾窥玄女符。明主亲颁手中剑，直交跨海斩天吴。
巧制新章拍拍新，金罍巡举助精神。时时欲得横波眄，又怕回筹错指人。
看经转佛稻场边，一径松杉密似烟。见说老僧浑不出，送人只到寺门前。
藤树葱笼不记春，孤根盘攫干轮囷。当年面壁因投杖，化作龙形绕法身。
有德于民庙貌崇，我来端为谢年丰。曰旸曰雨皆神力，不止南风与北风。
好去西安苏县丞，千年求友近严陵。江山如彼君如此，正似玉壶寒露冰。
张公说易著西铭，逸气言从见猎生。忆昨少年□易甚，射鹰飞鞚出江城。
闻道山颠有鼎湖，莲花还似旧时无。轩辕去后空车辙，疑此山川即旧都。
马头今日过中都，到得雄州更有书。道路莫嗔音问少，天寒沙漠雁全疏。
吾庐虽小粗容身，且免轻为僦舍人。大有世人无屋住，向人檐下索温存。
石桥春涧已归迟，梦入仙山山不知。柱史从来非俗吏，青牛道士莫相疑。
椎床破面枨触人，作无义语怒四邻。尊中欢伯笑尔辈，我本和气如三春。
不道夫差势独夫，因持越计败全吴。陶朱智则诚为智，欲把忠臣比得无。
闲身行止属年华，故国春归未有涯。一树梨花一溪月，不知墙外是谁家。
江上花飞三月时，暮云孤棹欲何之。不堪相送韩甥意，犹是微吟颜远诗。
为雨为云事渺然，尚馀芳韵在诗篇。步虚仙队嫌狂逸，小谪人间十九年。
风流贰令写苍筤，判簿题诗白雪香。太守公馀时倚槛，满天风雨起潇湘。
只道春来不见痕，风邀雨勒未忺人。暄云淑日消多少，花柳匆匆了却春。
铅汞居乾不在山，三关昼夜好追攀。少年纵却疏狂性，渐觉尪羸作鬼颜。
石砰恰好作书床，庭砌秋风竹簟凉。好与老僧分半座，梧桐清影不相妨。
闭门幽僻断经过，静极兼无雀可罗。林下故人知几个，就中老子得闲多。
十年一住广寒宫，云恋歌声惯绕空。长爱惜花花下唱，袖和金缕怕春风。
锦帐银屏白玉床，十年供奉老披香。铅华且莫轻抛却，万一君恩广末光。
红颜岁岁老金微，砂碛年年卧铁衣。白草城中春不入，黄花戍上雁长飞。
云昏水暖草萋萋，空谷无人独杖藜。却忆西江石楼老，送春花下子规啼。
深院无人帘幕垂，漫裁白纻作春衣。停针忽忆当年事，羞见梁间燕子飞。
石上生梅老未枯，著花虽少更敷腴。要须邻老深调护，莫遣儿童纵牧刍。
十年相守似兄弟，一别三年如隔世。今日还从江上来，孤云野鹤在山寺。
言极公忠器业清，死犹勤恳荐时英。贤哉度己推姚相，不幸幡成伴食名。
世故纷纷漫白头，欲寻归路更迟留。钟山北绕无穷水，散发何时一钓舟。
风际管弦朝病酒，云中楼阁夜闻香。十年一梦沙河路，独步春泥觉燕忙。
千里名驹出渥洼，十年汗血染尘沙。如今海上都无事，杨柳池边浴五花。
一别刘郎万里遥，少年背我暗魂消。屋檐初日喧黄口，拥被孤眠又一宵。
不向中逵问好仇，半生善草野蛩谋。亦知避世今无地，共说祈年已有秋。
老衰有验诗先退，勋业无心梦渐稀。浅浦小山孤绝处，数家烟火自相依。
荪壁辛楣屋缭蘅，闲人一榻少人争。君来特地平分破，镇断山云不敢行。
曾于唐史读遗文，此日来游似见君。石室自藏真诰后，等闲人世几浮云。
十年沧海梦登台，一日柴门敢为开。春意满园看不尽，他时负笈许重来。
金马门中待诏人，白头方朔老词臣。君应万里为霖雨，洒遍天涯总是春。
层冰蹙裂度交河，天马谁能更作歌。却忆少陵诗思好，乱蝉鸣处晚凉多。
谁似西湖处士才，诗中篱落久尘埃。陆郎旧有梅花课，未见今年句子来。
秋寒万玉倚云青，青入君山白凤翎。偷得云和千载曲，夜深吹与老龙听。
人主词应不偶然，几人曾说笑掀天。不知南苑今何在，借与张公三百年。
松栝为门石作林，飞泉百道磴千寻。云中鸡犬无遗响，独有频伽演法音。
露寒残月上蒹葭，近日离魂未有涯。寂寞经年人不见，空房夜夜数归鸦。
才入中年会面难，安知白首此团栾。不妨时驾柴车出，只作初骑竹马看。
谩将春咏了残春，鲁叟当年只问津。若与唐虞夸气象，乾坤剩有咏归人。
父子才名震蜀都，家风人道似三苏。不知岷岭英灵气，底向眉山特地殊。
淅沥寒生菡萏池，雪残老藕不成丝。老僧岁晚无衣褐，却遣灵均去问谁。
使君自说未更事，足认使君自老成。年来颇讶当途客，欲将矫拂辅升平。
片片桃花下钓矶，声声杜宇暮春时。迩来夔峡多游子，正好从头唤取归。
三月青桐已著花，我来欲吃赵州茶。应门童子长三尺，说道阇黎不在家。
苍髯分种出山林，却忆当年郁翠阴。自是君王来避雨，初无一点大夫心。
莫道春花独照人，秋花未必怯青春。四时风雨没时节，共保松筠根底尘。
或授别传留公案，嫱自请行或为汉。总归坏秤无准程，须马急时将妾换。
落拓山园载酒来，江梅含雪倚春台。黄花无藉秋光老，犹自离披带雨开。
几年相忆在京畿，一遇吴门便拂衣。君似舟前夜潮水，才临江口又西归。
覆野春阴不肯晴，舟中无酒亦无饧。故教客子知寒食，时有梨花一树明。
归思无端梦自迷，先生今老小村西。杏花绕屋繁如雪，春雨霏霏山鸟啼。
没藏身处却藏身，不为人时正为人。我欲似君难得似，肯因离合别疏亲。
白水满时双鹭下，绿槐高处一蝉吟。酒醒门外三竿日，卧看溪南十亩阴。
去时芍药才堪赠，看却残花已度春。只为情深偏怆别，等闲相见莫相亲。
春水溶溶绿满湾，征夫荷锸有馀闲。承平已喜兵戈静，犹忆前年夜破关。
京口刘郎是穆之，风云未作苦栖迟。金盘一石槟榔赠，可得当年是讳饥。
抠衣振策过铜锣，山犬无声野鸟歌。远近桑麻连巷陌，读书声少力田多。
浅黛依依临水笑，挼蓝脉脉抱山流。他年定作寒溪梦，梦载支郎雪满舟。
北道只云张帅在，宪君倚赖重如山。那知世道如前险，二使遭逢乱石滩。
俎豆迂疏仁义迟，上传下授统如丝。荐才莫讶非家法，救世宁无烂额时。
百年如见鲁灵光，一炬堪怜瓦砾场。秋水满池门独在，古槐依旧带斜阳。
自闭藤萝阅古方，茂陵归卧著书长。昔时意气今谁在，独抱清羸付药王。
江城雪夜深一尺，欲问梅花马不前。袁生此时正高卧，不知春江有钓船。
午枕闭门无客搅，夜灯开卷有儿同。若为笺与天公道，尽乞馀生向此中。
相逢犹忆十年前，青草书堂溪水边。四海交游今殆半，几人风雨对床眠。
高树凝云殆障天，相逢俱是藉云眠。丁宁再勿私风露，江海年来伤乱蝉。
拥炉却忆玉肩凭，争道恩深似未曾。闻说他宵将远别，杏黄衫袖泪成冰。
残妻病弟三贫息，刺促家音奈我何。六十三年牙齿落，此生垂尽亦从它。
鹤驭凌云入紫微，水盘山绕五云飞。松杉老尽无消息，犹得千年一度归。
秋林落叶已斑斑，秋日当庭尚掩关。扫榻昼眠听鸟语，可怜身世此时闲。
寒食常年柳未黄，今年花满旧池塘。如何春色今年早，试对春风笑一场。
鱼鳅群出天将雨，蛙黾争鸣草满庭。莫道归休便无事，时时袯襫伴园丁。
欲追急景去如飞，剩赋新诗酒百卮。倒载接䍠扶酩酊，恰如山简醉归时。
片石孤峦便著踪，青山敢谓不相容。时人倘辨诛茅意，虚却一峰还一峰。
记得儿时诵古诗，其甘如荠谓吾欺。淡交休恨相知晚，携向晶盘笑杀伊。
鞍马和花总是尘，歌声处处有佳人。五陵年少粗于事，栲栳量金买断春。
九月江南似小春，偷春花鸟𣨼归人。妆楼直对长干道，愁见行车起暮尘。
谩走声名三十年，亦曾文采动君前。玉颜皓齿他人乐，独守残灯理断编。
竹窗时止亦时行，谁共清风明月情。忽忆前年今日兴，登高人在石头城。
当年白雨打凉州，春色还催禁籞游。记得端门迎辇路，轻冰一夜绿杨沟。
破晓湖山入画时，短篷摇雪傍疏篱。一心只在梅花上，冻损吟身也不知。
车马翩翩度七盘，蛮王负弩汉衣冠。紫薇花映昆明水，多少楼台镜里看。
汉家天子学神仙，曾遇真人耳过肩。不待菖蒲长黑发，须知逸乐自延年。
万人丛里击龙车，说道民愚却不愚。天下简编焚毁尽，圮桥依旧有遗书。
平原四望草离离，箕颍风高见石碑。不是当年轻万乘，一坏千载有谁知。
望望黄云心自倾，可堪天道不人情。瘦筇妒雨苍崖滑，空负松风入砚声。
倒挽天河转翠微，玉虬鳞甲满天飞。道人结屋东边住，爱看晴花不掩扉。
元日春回不道迟，匆匆未遣万花知。道山堂下红梅树，速借晴光染一枝。
商于风景此依稀，下尽仙翁一局棋。今日大明天子圣，山中休讶是秦时。
青笺擘处银钩断，红袂分时五箸悬。云脚渐收风色紧，半规斜日射归船。
栈阁连云百道斜，猿声处处接三巴。无多望帝春魂在，半作啼鹃半作花。
霜毛一别各毵毵，兴味年来老不堪。横槊赋诗休塞北，扁舟垂钓渐江南。
日澹梧枝洞锁苔，人间矰缴几惊猜。九苞自是冲霄物，曾为箫韶一出来。
频年我理吴航楫，几度相逢笑口开。沙雨江风今日泪，岁寒愁绝是重来。
社里东林远送行，虎溪三笑世留名。远公陶陆非朝士，千载何人识此情。
鸡犬无哗四境同，桑麻百里长春风。熙熙安养知谁力，父老相逢说鲁恭。
歇后诗人何志诚，自量心迹甚详明。世多觊窦穿窬者，对尔宁无愧赧情。
芙蓉万仞插天寒，乐府新传蜀道难。把向风流贺宾客，不知还拟谪仙看。
门外鸾溪面面山，古松正对第三间。只今纵到翻经处，松亦苍颜我老颜。
淮𣸣海浦路迢遥，记得兰舟系板桥。多少离忧人不见，鸠鸣桑柘雨潇潇。
长江万舸拥天兵，父老壶浆候远汀。莫怪风声震遐迩，此行正欲埽膻腥。
佐汉成功又定储，全身远害类吾儒。也知豪杰天生世，未必黄公授素书。
文章何罪触雷霆，风雨南溪自醉醒。八十年间遗老尽，坏堂无壁草青青。
交亲零落鬓如丝，两袖秋风一束诗。明日还家有人问，青衫不似读书时。
野寺犹遗一老僧，客来闲话失歊蒸。出门不觉归途晚，一片斜阳挂茂陵。
楼阁峥嵘半倚天，老禅纸帐昼酣眠。精魂惟识黄龙剑，定省还知叩玉泉。
入国洋洋颂借留，二年高廪趁时收。可能万物尽吐气，邦伯人人元道州。
雪避繁华叶胜云，野亭秋后露苞新。橘中不减商山乐，留与昂藏四老人。
忆得年时二七春，金宫一日岁华深。妾身元是杭州女，曾把中官寄饼金。
昔日双鸦照浅眉，如今婀娜绿云垂。蓬莱老守明朝去，肠断帘间綷縩时。
邯郸无策信冯亭，上党须贪泽起兵。赵括母言犹不听，当时谁肯计长平。
华封献祝协休祥，已见诜诜十七王。宗德祖公钟圣世，子孙千亿正蕃昌。
至人无复事存亡，睡足身犹在华阳。何似江乡老迂客，终朝散发对炉香。
赐来龙挂御奁香，焚向斋庐坐夜长。人间尘暑俱消尽，身在钧天玉案傍。
百草头边法战时，鎗旗未展露全威。直饶陆羽知端的，也落吾家第二机。
长怜杞菊老天随，未必无才可济时。盖代功成一炊黍，清名过取恐非宜。
太耐冰霜老玉关，北风满面不知寒。无边生意天难泄，春色教人纸上看。
风光犹未老于人，兽口泉声泻碧津。一洗尘襟无俗虑，柳条开眼共看春。
合绾丝纶对紫薇，却扪青壁听猿啼。祇应许国心金石，蜀道如天亦可梯。
打稻天如二月天，满村和气乐丰年。田翁烂醉身如舞，两个儿童策上船。
白须老子宿招提，香积厨边供晚炊。借问鱼羹何处少，北风安得似南枝。
五月江南烟雨时，吴侬初喜饷杨梅。绿枝红雨连山暗，应似泸戎摘荔枝。
南薰门外禾千亩，观稼亭前柳四垂。茭芡满盘新熟酒，年年妆点早秋时。
身著白衣头似雪，时时醉立小楼中。路人回顾应相怪，十一年来见此翁。
不眠行绕石池吟，月色如银夜正深。山路无风枯叶静，时闻露滴响空林。
昔因淑节叹男儿，今愧男儿竟未奇。携累乞灵无可祷，只求晴霁乐丰时。
白云曾罩定中身，石上云归不见人。应有山神常守护，松风时为埽埃尘。
老眼常疑万象低，凭高远景更萋迷。只从此地观吾圃，便觉江湖是小溪。
燕子楼头燕子回，何年鹤去见归来。相思怨结东风泪，洒向残花已剩灰。
诗词慷慨复唏嘘，数战非关一计疏。谁道忠魂今已散，须眉还在几行书。
只怨西风不早归，早归何似且归迟。姮娥一夜摇团扇，更说明朝日午时。
时相论功固自贤，真儒一出定千年。能回銮御归长乐，何止龟阴得旧田。
梅花三叠暮云横，戍客怀乡梦自惊。纵是时平争战息，不堪吹出入云声。
送君此日会何年，携手河梁一惘然。镜里银丝三十丈，到头赢老不赢钱。
东林薄酒试新尝，中有松花腻粉香。遣送颍川陈有道，书斋渴饮胜茶汤。
谢兰潘璧少年场，玉麈金罍度夜央。老子遽能忘此兴，且容投杖唤胡床。
当时不是不穷奢，民乐升平少叹嗟。姚宋未亡妃子在，尘埃那得到中华。
老瓦盆中渌酒香，田家风物近重阳。不知竹涧槃桓处，今赋黄华第几章。
燕子来时春事空，杖藜来往绿阴中。静怜朱槿无根蒂，开落惟销一阵风。
不修仁德合文明，天道如何拟力争。隔岸故乡归不得，十年空负拔山名。
左有香东右墨西，鸳鸯对对锦毛齐。白头乌母将乌子，百岁欢娱在玉闺。
南山西岭自天来，翠壁丹崖映日开。不见当时卧龙者，只今惟有钓鱼台。
床头周易用心来，旧卷经年病不开。到得初冬梦颜子，欠伸俄健起寻梅。
飞卿数阕峤南曲，不许刘郎夸竹枝。四百年来无复继，如今始有此翁诗。
炉锤锻炼不遗力，造化穷锼无遁情。每对时人思杜老，不知能事属先生。
乐天得法老凝师，后院犹存杨柳枝。春尽絮飞馀一念，我今无累日无思。
独酌燕山春瓮香，暂开宇内一愁肠。醉看榻上无长物，惟有孔家活世方。
扁舟去看沃洲梅，门锁寒云径锁苔。只待百花都谢了，清和时节我归来。
老稚团栾鲤在庭，文姬为鼓玉琴声。起来同作悲风曲，倍觉先秋月影清。
一片飞花到客襟，当时便有惜春心。即今归路慵抬眼，红影彫疏绿影深。
我是道林君德林，休论异趣不同心。三株树下扶疏月，几日来听子夜琴。
金鳞玉角照人寒，何事清时此蛰蟠。甘泽不辞膏品物，奚惭济济舜朝官。
贝母阶前蔓百寻，双桐盘绕叶森森。刚强顾我蹉跎甚，时欲低柔警寸心。
石崇富贵篯铿寿，潘岳容仪子建才。但愿东风齐著力，一时吹入我门来。
花开三节去年丰，今岁无花苦岁凶。益智不如多益饱，免教饥馁怨春丛。
古寺愔愔映夕岑，谷风凄劲触霜林。曩时蕙帐知何处，不见山人来苦吟。
独树墙西老更繁，几回相伴月黄昏。东风只为芳菲计，不道飞花已满园。
青袍县吏候庭参，庆罢新正酒半酣。不道并州倦游客，梦回枕上忆江南。
每到年头感物华，新尝梨到野人家。甘酸尚带中原味，肠断春风不见花。
断尽人间书画缘，非关学道与参禅。从来到手浑无味，且仗床头买酒钱。
酒能成病姑停饮，诗怕伤时莫浪吟。客又不来春欲去，一帘花影哢鸣琴。
岩下逢人说乱离，十年眼底厌旌旗。边尘复暗江南路，堪羡山僧总不知。
栖志浮云小万钟，带经高垄度春风。义方莫问当年事，十五男儿识阿戎。
百炼千磨日色光，世间妍丑不韬藏。含章檐下东风里，曾照梅花五出香。
老蛟力斗死池中，山下流泉暗谷通。风雨年年常十五，休将涓滴强邀功。
东吴诗客竞纷纷，沈老诗才自不群。圣主当天现鸣凤，朝阳光彩烂成文。
王渊换得玉为环，非梦蓬莱几日间。珍重君王能记忆，予麾犹得道家山。
晚风不许鉴清漪，却许重帘到地垂。平野无山遮落日，西窗红到月来时。
山间自有四时花，霜后丹枫艳似霞。昨过西岩汲新水，邻家又送小春茶。
水满行厨欲产蛙，苔封老屋乱啼鸦。南风十日黄梅雨，开尽冬青两树花。
径荒犹有渊明菊，囊涩宁求季子金。老矣此身何处著，入山惟恐未能深。
青梅如豆叶如钱，尚有馀花一颗圆。应笑东君大时样，冰霜冷眼看春妍。
群心争欲剸公闾，愁杀凌云醉老奴。缓带轻裘信潇洒，曾知晋事已如吴。
澹泊虚闲未动爻，有何单拆与重交。太平时代合如是，卦子逢人莫乱抛。
置心平易始通诗，逆志从容自解颐。文害可嗟高叟固，十年聊用勉经师。
故人今在承明庐，不愧昔年行秘书。亲随相臣侍玉陛，肯效学士焚银鱼。
檀郎踪迹似风蓬，几夜因缘在梦中。不及天孙衾与枕，一年犹得一相同。
黑云压江江水跃，乖龙时挂青旗脚。须臾捲水上青天，蛱蝶蜻蜓雨中落。
老大无人伴我闲，忆梅幽意颇相关。不如移植溪堂后，免使凡夫俗手攀。
天月一轮映万川，万川各有月团圆。有时川竭为平地，依旧一轮月在天。
云间甲第隐笙歌，桥北桥南画傍多。尽说升平风雨好，年年月底拜山河。
青山日日数归期，江上扁舟去尚迟。夜半疾风雷雨作，孤衾卦口梦醒时。
满目江山异洛阳，北人怀土泪千行。不如亡国中书令，归老新亭是故乡。
年过五十鬓如丝，不必前程更问师。幸得休耕乐尧化，楚山深处最相宜。
池中铺锦埒铺钱，水陆行游各丽妍。队队红妆随豹尾，少儿沿路拾金钿。
南行直入鹧鸪群，万岁桥边一送君。闻道望乡闻不得，梅花暗落岭头云。
鹅州城东古梅树，鳞甲满身如老龙。冷霜极冷欺不得，春风吹作玉玲珑。
奇花不尽留春久，宿雨才收见月新。阁外凌云高去鸟，山中问道远游人。
花竹青虚卉木苍，行穿溪水过山房。黄冠相对如泥醉，此是人间不老方。
两人对酌山花开，青天露坐始此回。嗟我与君皆老矣，且尽尊前有限杯。
金鞍欲上更迟迟，满镫春风拥侍儿。一种馀酣消未得，渔阳醒眼却多时。
杨枝袅娜酒旗摇，人去人来朱雀桥。老我送君人送我，迟迟几许意难消。
蕞陋徒烦妙笔传，呼儿看了独凄然。丹青不解随人老，相似都来得几年。
夜雨萧萧彻晓闻，不应为我扫尘纷。弄鞭十里西郊道，但见青山纳白云。
一丛暗澹将何比，浅碧笼裙衬紫巾。除却微之见应爱，人间少有别花人。
三阁相通绮宴开，数千朱翠绕周回。只知断送君王醉，不道韩擒已到来。
望望家山近故丘，西风疋马怅高秋。旧游历历人如梦，昨日少年今白头。
只办茶杯与酒尊，山中寒日易黄昏。今年闰月迟消息，枉费清宵几梦魂。
白石先生何日老，青莲居士几时醒。若须要得留灵景，索与除忧旧福庭。
昨寄家书道苦长，南州山迥水茫茫。细将驿堠从头数，准拟今朝到故乡。
花前彄戏巧争新，无奈些娘道便真。总为怯输浑不展，依然钩弋赵夫人。
使君少负九州名，开府天津近帝城。六博似知忧国意，一轮红日掌中擎。
志骄气满可怜人，乡里痴儿未足嗔。钟鼓归来成一笑，老梅檐角正含春。
北海来归几过年，朱颜依旧照貂冠。不将一节更夷险，谁解如公耐岁寒。
苏黄不作文章客，童蔡翻为社稷臣。三十年来无定论，不知奸党是何人。
山色湖光相接连，千章古木老云烟。晚来曲港回舟处，如在孤山柳屿边。
二年老眼暗兵尘，今日逢君喜事新。结伴还乡有成约，不应先作北归人。
枝如华盖耸瀛洲，永世香风荏苒浮。特有群仙来弭节，细听鸣凤碧枝头。
束发从师王浚川，文章衣钵幸相传。尔时评我李何似，白首摧颓只自怜。
隋朝桧下访仙真，五十年前夜榻身。至道宫前天目顶，羡公去作卧云人。
杜门虽与世相违，未许人嘲作计非。长绠云边牵犊过，小舟月下载犁归。
长庚峰顶展炊巾，白日青天海岳昏。痛棒当机连架打，低声道我是师孙。
江上何人夜吹笛，声声似忆故园春。此时闻者堪头白，况是多愁少睡人。
千寻怪石自崆峒，钟梵时闻烟蔼中。欲向丛祠访神女，洞门回首白云封。
孜孜为善鸡鸣起，先王之道斯为美。四十五十无闻焉，斯亦不足畏也已。
远道回车未肯膏，为图名利逐儿曹。归期望断门空掩，坐对梨花月影高。
万叠青山百道泉，一蓑烟雨老先天。如何尚有英雄气，暗著皇王帝伯篇。
八月襄城暑始回，水仙争趁玉梅开。当时二物知天意，共报公家福鼎来。
独抱麟经三十年，发挥褒贬勒成编。休嗟当世知音少，自有遗书后代传。
浅红花片间深红，老眼看花似雾中。我亦前身花里鸟，头颅如雪爱春风。
浙西纯种晚秋禾，更得明年雨不多。且刈且歌丰岁甚，平洋弥望列明驼。
折来未尽不须休，年少争来莫与留。更愿狂风知我意，一时吹向海西头。
二十年前旧友生，缄封远寄见交情。旧游回首多零落，大器如君合晚成。
瑶树西风透客怀，早秋凉雨压尘埃。行台壁上留佳句，知是同年揽辔来。
万花深处语黄鹂，花底能无挟弹儿。自在两鸠春寂寂，一枝晴雪立多时。
取意竹依窗密促，自开花照眼鲜明。老僧踏遍诸方路，花竹相看世外情。
世浊求清笑屈平，时清把钓诧严陵。行藏有道君应解，独倚危楼高处层。
吴九何如黄四娘，能令诗老醉颠狂。可怜去岁花前客，戎马尘埃两鬓霜。
昔年诗担过罗浮，曾见梅花一夕留。翠凤几回清夜梦，月明还挂旧枝头。
水亦思乡向故山，人流不似水流还。人流若似思乡水，那有离愁在世间。
嫩菊浮香酒泼醅，命俦欢饮郁孤台。如何兴会翻为恨，为欠车公一到来。
清浅风流圣得知，黄昏归鹤月来时。岭头更有高寒处，却是江南第一枝。
崔嵬艮岳他年笑，寂寞三山后代思。湖色春光净满眼，古城风暮几人悲。
一榻经时尘易满，角巾折雨兴难无。科头尽日愁春尽，满眼酤来为尔酤。
沈郎院闭彩云收，寂寞秋花拆树头。留取断弦来世续，此生长抱百年愁。
相随万里泣胡风，疋偶将期一世终。早知中路生离别，悔不深怜沙碛中。
御前亲拜中书令，恩赐东宫设内筵。手署敕黄唯一道，任谁祗受付双迁。
山中闻有酒官泉，复有窊樽在水边。荆楚人皆喜群饮，见时应有口流涎。
一去闽山远玉颜，故人相遇有馀欢。临风莞尔缘何事，应笑先生又失官。
无病时常骑瘦马，沿街问酒踏花行。病来不虑妨官事，恐负花情与酒情。
寒梅冻后放幽姿，何事今年花较迟。昨日途中春意到，溪头才见两三枝。
胜日寻芳泗水滨，无边光景一时新。等闲识得东风面，万紫千红总是春。
学士既归夫子道，吾儒宜识仲尼心。当年删出诗三百，时复弦歌不废琴。
兴周有兆信非熊，老奋鹰扬策上功。渭水无人能枉驾，鬓毛落尽钓丝风。
大王楚歌歌莫哀，为妾楚舞一徘徊。舞影千年为舞草，报君意气向春开。
刺股悬梁枉自勤，岂知心在检其身。只因未遇程夫子，苦杀当年多少人。
塘水东西绕县流，与安父老说齐侯。相逢我忆金陵胜，共醉天香十五秋。
归岩无定出无心，过客从何议浅深。只欠太湖三万顷，吞空不许世尘侵。
去年十二里新亭，尅复当时事未成。爽气不随秋露尽，犹闻神鬼夜论兵。
一目长江万里长，几多兴废要商量。时人莫作画图看，说著源头正可伤。
当年客振银鱼入，彩笑东南五色开。沚水泠泠棠树下，细听风雅起高台。
白眼慵开恐见人，登场傀儡一时新。揶揄鬼子拦街笑，为笑园公病又贫。
皇祚中兴彻九垓，不烦犹道宋王台。归鸿特比常年少，应恋黄麾不忍来。
燄燄阳刚破宿阴，八荒民物动欢心。得时行道男儿事，岩谷幽居不要深。
去年寒食在天涯，寒食今年又别家。天北天南人万里，春风开尽马莲花。
王郎五月赴盐亭，十丈官船酒满瓶。稍待凉风吹木叶，老夫东下看沧溟。
宾主相忘间浊清，坐中谈笑杂歌声。道人嘿坐无分别，总是秋风万籁鸣。
草书时作素师颠，一钵何如但信缘。千遍法华从自转，还能舌本吐青莲。
故人飘散各穷途，诸老交情却未疏。赖有清诗在书案，时时翻读伴更初。
兰陵公子留题后，野草闲花变四时。惟有此君犹好在，年年添得岁寒枝。
风著征裘怯晚寒，一番春事在征鞍。羞听后骑鸣笳鼓，赢得儿童夹道看。
翩翩别去七经年，特特归来两浩然。东道有时推谢令，后堂无地著彭宣。
湖上行云逐步移，手携团扇欲何之。鬓边莫笑闲花草，也是当时第一枝。
经年来往诵公诗，眼底虚名莫问迟。既见梅开且哦句，岁寒风度与心期。
年来古道不堪行，尽避君厨俊杰名。莫枉锥刀鞭算手，且调金石击撞声。
按剑人人骇夜光，蜀鸡合道胜鸾凰。飞蛾可是无分别，直道油灯是太阳。
后置素床前棐几，中间对立我和伊。主人心手双闲处，剪下芭蕉叶叶时。
酌之一似取廉名，未酌泉时本自清。向使无泉亦无语，不贪不酌更分明。
万木春来花满枝，忽来忽去迭无时。此中还有此中意，说向傍人人不知。
经年不到豫章城，灯火遥闻鼓吹声。却忆秋屏台上寺，绛纱青玉几长明。
并舞连歌意态新，水晶宫里向无尘。一时风月谁能许，要是君家两玉人。
老子舞时不须拍，梅花乱插乌巾香。尊前作剧莫相笑，我死诸君思此狂。
风流遗老曙星残，湖海知心夜梦间。欲访玄英向何处，猿声木叶满秋山。
傲睨群雄百战来，独全高节老蒿莱。三公不任云台将，物色何须及钓台。
满汀芳草夕阳斜，长恨春时不在家。昨夜月明诗梦醒，子规啼尽杜鹃花。
四十九时初作郡，帆风笠雨十馀年。野花山鸟应相笑，依旧归来无一钱。
陵谷依然世自移，逍遥霁日白云思。五陵事业馀秋草，一曲清词异代悲。
传经何处不登坛，三绝残编老尚看。画里须眉犹若此，莫将生事付严滩。
欲识道人门径深，水仙多处试来寻。青裳素面天应惜，乞与西园十日阴。
鬓发沧浪老病翁，小山时对桂花丛。白沙翠竹逃名外，一棹江烟水月中。
鸟啼何处最关情，不是啼时分外清。酒醒阁中闻唤起，为惊残月半窗明。
燕子莺儿不住鸣，催将春去可憎生。今年已向燕山送，来岁还从何处迎。
指挥虎旅誓皇天，旧将犹能说往年。龙去鼎湖云渺渺，遗臣过此重潸然。
薄薄晴烟锁六桥，酒旗无力任西飘。眼前春意知多少，尽属梅梢与柳条。
治郡年才半买臣，青春天上送麒麟。鼎来好事由阴德，曾活澄江十万人。
兽炭初红夜未阑，宫中行乐尚承欢。拥炉漫酌羊羔满，暗忆人间有岁寒。
骢马行行过近畿，家家坟上纸钱飞。七千里外楸梧老，立断东风泪满衣。
天上星郎字子仙，结根拳石傍清泉。豨苓方入医师手，谁识仙姿解引年。
经济谅周当世务，收藏敢秘老农书。相逢莫羡山居好，归去蓬山有直庐。
雅道终为造物嗔，不教淹屈定教贫。诗家一脉难相继，父子得名能几人。
别酒厌厌一据鞍，远林微径雪迷漫。伤心不似来时路，柳摆东风絮作团。
纷纷作客不归来，树本无根何处栽。弹指未应超十地，重重楼阁一时开。
来从西域去西川，来去从参不住禅。却笑东林松树子，风枝转换也年年。
道心正直殊时俗，老屋倾攲有古风。一种鬓毛春雪白，五车经史夜灯红。
三间官屋老湖滨，孺子名声日日新。下榻本非天上事，后人空自愧前人。
钵中忽见三峰影，便觉市廛尘涴人。寄语阶前石池水，老夫衰发已盈巾。
三十年来研席同，一尊才见又西东。看花有待重来日，预买都城十丈红。
西风池馆早凉归，梧树萧萧一叶飞。谁道秋来悲宋玉，江南游子更沾衣。
层峰高出云树外，飞溜直下天河悬。江南老客肠空断，旧宅不归三十年。
菊花开晚过秋风，闻道芳香正满丛。争奈病夫难强饮，应须速自召车公。
芳事阑珊三月时，春愁唯有落花知。柳绵飘白东风老，一树斜阳叫子规。
道边楸树老龙形，社酒浇来渐有灵。只恐等闲风雨夜，怒随雷电上青冥。
野鹤长鸣老树根，呼来不上大夫轩。群鸡啄食谁争去，风满秋林独自鶱。
半世名闻始见之，洞心无语立多时。经行处处皆奇绝，此比诸峰更绝奇。
野鹤照衣来清𣸣，山树开花留白云。他日移居溪水上，道衣同拜武夷君。
夏郊群树绿冥冥，北户今朝又脱扃。极目不知何所诣，三年于此看萦青。
岧岧香积凌空翠，天上名花落幽地。老僧相对竟无言，山鸟却呼诸佛字。
露盘曾莫剪新蔬，不耐时艰几上书。借看未能天漠漠，夜寒清漏绕宸居。
今年俸米不曾收，五字田中自有秋。二十斛珠光灿烂，且无日籴太仓愁。
聚客欢筵列画堂，曲房低几暗留郎。频频刷鬓熏衣到，先付销魂一段香。
问津人到武陵源，十二金钗尔独尊。莫道美人娇艳曲，春深桃李自无言。
追忆经行三十年，漫山桃李竞争妍。于今棠棣花成萼，我已童颜射酒船。
京国驰名四十年，华严说罢复谈禅。夜来一昔真忏悔，果然明月在秋天。
千年桂魄不肯死，夜夜在人头上飞。每爱中庭一方白，长天万里没云时。
费尽胭脂捻得成，杨妃醉后越娉婷。定应梦著三郎事，吹老春风不肯醒。
畏对青山老一秋，逢春又向碧岩游。凭空为问蓬莱客，何物能消万古愁。
解玺传呼诏侍中，却来高卧岂疏慵。此时忠节还希有，堪羡君王特地容。
扬州梦断十三年，底事犹存未了缘。不见拥鬟帘下立，断肠骑马过门前。
阳生缇室初惊序，斗灿奎光已映身。三十年前铅椠友，于今重作论文人。
高树围前射箭时，小书楼上共题诗。扬州灯火京城夜，独立秋风有所思。
饭了从容人岂知，一江风月入新诗。登临莫负野望处，更看冷云堆浦时。
十口沟隍待一身，半年千里绝音尘。鬓毛如雪心如死，犹作长安下第人。
奔走尘途已半年，扁舟重系寺门前。分明记得离家日，古殿寒灯月满天。
姑恶何恶怨未终，世人至今无此风。尔啼莫来近我屋，我姑不与尔姑同。
极尽幽微裂万差，天然鸟道绝安排。欲穷顶𩕳翻身句，妙密中防有险崖。
此身分付一蒲团，静对萧萧玉数竿。偶为老僧煎茗粥，自携修绠汲清宽。
玉树凋伤众草黄，夜虫时语怨流光。美人望望隔秋水，不寄相思书一行。
中丞为国拔英才，寒畯欣逢藻鉴开。九朵莲花秋浦隔，两枝丹桂一时开。
层峦月夕殷轻雷，一派银河接上台。海国年年春泽沛，作霖应尔是仙才。
澹霭徐分远近山，一溪新涨碧湾环。行人不道褰裳苦，却似清沂出浴还。
白日惺忪卖影新，人间原有黑甜春。梦中不识邯郸道，记得诚斋煞认真。
晓起题诗砚有冰，苦寒端欲诉玄冥。却思持节荆南道，腊月湖山草色青。
春风一路百花开，踏遍空山特地来。莫道沤麻池水浅，千寻飞瀑吼春雷。
老禅乘仗莫过身，远岫孤云见亦频。应是佛边犹怕闹，信缘须作且闲人。
舌端异味已全抛，松竹烟云作淡交。有口不吞三世佛，一天风月任萧骚。
缆作野叉浮水面，碇如狸爪下船头。长年笑语归船去，卧听颠风更不愁。
阳坡日暖眼迷离，芳草春眠对两儿。谁道姮娥曾作伴，广寒孤宿已多时。
天寒眼痛少心情，隔雾看人夜里行。年少往来常不住，墙西冻地马蹄声。
娥江道上欲三更，垣屋参差闭月明。倚柁赋诗无杰思，断肠分付棹歌声。
来时还似去时天，欲道来时已惘然。祇有松江桥下水，无情长送去来船。
黄龙山北树含烟，白马亭东水拍天。传道樊城风景好，酒家楼阁镜中悬。
短篱黄菊正苍苍，客路西风两鬓霜。谁信义熙年后笔，独能千古吊馀芳。
平时语我密须移，我是商丘内不欺。时节因缘翻异论，助他笑我见阿弥。
浦西阡畔草离离，肠断怜君负土时。乌鸟能啼两行血，白杨偏送四时悲。
踪迹劳劳愧野鸥，眠沙泛碧蓼花秋。烧灯夜发丰城道，谁信临江五日留。
忘忧石榴深浅红，草花红紫亦成丛。明年开时不望见，只望郎君忆著侬。
尺许新条长杏栽，丈馀斑笋出墙隈。浪愁草草酴醾过，不道婷婷芍药来。
渔阳光祖冠当时，笔法词源我独知。君有家鸡君自厌，为何偏爱玉泉诗。
风起杨花满院飞，翠屏门外送清辉。蛮中好景非吾土，春燕来时客未归。
故人多半在燕京，病里逢君话北征。可是秋来无定力，千重离思一时生。
未会牵牛意若何，须邀织女织金梭。年年乞与人间巧，不道人间巧已多。
小楼周匝玉屏开，木落林峦入座来。欲唤老关商略此，两峰高并致佳哉。
秫米秋香足酒材，长歌夜起不成哀。何时推却犁锄柄，白帻乌靴入郭来。
醒时莫忆醉时事，今日休言昨日非。池上风光宜共釂，劝君不要半酣归。
圣心日日望丰年，清晓炉熏彻九天。二麦登场蚕著茧，平畴新绿又连阡。
青溪道士紫霞巾，洞里仙家旧是邻。每见桃花逐流水，无回不忆武陵人。
索得身归未保闲，乱来道在辱来顽。留侯万户虽无分，病骨应消一片山。
明星惨澹月参差，万窍含风各自悲。人散庙门灯火尽，却寻残梦独多时。
德行文章要两全，乾坤回首二千年。自从孟子七篇后，直到于今有几贤。
年来章奏满公车，总道遐方困未舒。君王一出怜民隐，扶杖山东听诏书。
花压虹桥水压城，玉箫吹月到天明。当时自少挥毫客，可道青楼横得名。
闭阁经旬卧起迟，青山长日对支颐。吏人莫讶休文瘦，政是初成八咏时。
山出云时云出山，化为霖雨遍人寰。端知帝所旌幢会，不在金堂玉室间。
风餐水宿六十里，蛇退猿啼百八盘。上得坡来总欢喜，摩围依约见峰峦。
四见旌书下郡墀，道傍何限口成碑。莫言清白无人赏，今日真成有四知。
三十六旬盈复缺，百年堪喜又堪伤。劝君莫惜登楼望，云放婵娟不久长。
道人庭宇知何有，几个修篁一树梅。说似庵门莫深闭，断无俗客此间来。
吟背春城出草迟，天晴紫阁赴僧期。山边树下行人少，一派新泉日午时。
闲想当年啸咏声，一时人物斗峥嵘。江山清壮今犹昔，谁谓丹青画不成。
山中有云难寄君，庭下鸣蛙殊聒人。他时寻我江湖上，不是玄真即季真。
枯松煮瀑香可啜，野竹生萌甜可掘。山中道士归不归，一夜猿鹤老明月。
少小名推作状头，舞腰掌上不禁柔。年来通藉金闺者，未必才华胜女流。
漏减良宵昼日迟，困人天气酒中时。东家女伴太骄劣，偷解裙腰竟不知。
昨朝新霁又沉霪，叵奈泥污巷陌深。七八月间愁渴死，当时何苦不为霖。
诸君收泪已无言，烟外中原草色昏。老子归来坐廊庙，短辕车上欲消魂。
初来作舍少人行，桥外如今满市声。绕岸种成桃间柳，一家和气万家生。
读书不见行间墨，始识当年教外心。个是侬家真宝藏，不应犹羡满籯金。
紫微堂上解机权，归卧江湖一棹烟。想与陶朱醉吟处，世间万事两茫然。
行年今已是七十，况世非皆七十翁。柏儿安女莫迟我，我入泰华游衡嵩。
露下三更月满林，鹤眠未警独长吟。芭蕉身世都来几，天地中间要立心。
半人所在也经过，簸土扬尘出网罗。巫峡苍苍烟雨里，竹枝不唱旧时歌。
武夷东道是何人，山得贤侯山愈神。强项折腰人不见，山中荣木自欣欣。
暂得清言到夜分，逢迟别促思纷纷。庭前一片高梧影，明月来时即似君。
四时生计堪娱老，几代居人不下山。今日纵堪吾共隐，悔留名姓在人间。
九月黄花正是时，谁催青女试瑰琦。冰天雪夜无人问，玉质金相我自知。
烧灯节后发京师，春色初回杨柳枝。耆老如云待沤渚，到官莫过牡丹时。
一从辞聘卧枢绳，四海谁论目若营。衰世竟闲援溺手，林宗好在寄吾声。
斗柄阑珊风瑟瑟，银河错落露森森。人声静后幽虫急，月色好时清夜深。
求田问舍亦区区，世味年来嚼蜡如。任处溪山可投足，欲将踪迹近先庐。
岩扃寂寂几经春，中有神仙隔世尘。不假栋梁为大厦，尽藏今古往来人。
满眼文书堆案边，眼昏偷得暂时眠。子规惊觉灯又灭，一道月光横枕前。
文词秀发建安风，三十红颜卫玠同。却忆周南求淑女，几时寤寐在丝桐。
轻风不送市廛尘，出水芙蓉面面新。莫道老年心易足，还思两桨荡舟人。
老去河山系此心，上方钟鼓坐来深。乘闲欲问无生偈，却忆当年支道林。
棋寻五老智识长，茶煮八公肌骨仙。应是青牛遗旧迹，不知白鹿去何年。
远水连山碧四围，烟波时有鹭鸶飞。馀姚江上中秋月，自买扁舟一个归。
茶瓯纱帽惯迎宾，不是诗人即道人。细雨斜风君莫出，绿云门外有红尘。
十万天兵渡海南，师臣都统内臣监。周君独制妖蛇命，不数同时一二三。
青帝言归速驾忙，荼蘼架底静年芳。轻风乍染阴阴绿，微月低笼淡淡香。
闲来汲水浸菖蒲，净洗尘埃半点无。濯得老根如法瘦，养教矮叶十分臞。
登览兹山古到今，流传今有几何人。如今胜践悬知少，况有新诗为写真。
明时一士不遐遗，臣子无才盍自知。骑马趋朝常处士，几人笑诵醉翁诗。
等是人间出世人，数他珍宝信非珍。茫茫白日谁回首，此处元无一点尘。
人世浮浮风里尘，不须更问果何因。有时意思悠然处，流水青山便是亲。
小筑初开一亩基，晚风散策已相宜。山童何急催归去，正是凉生月上时。
江村结屋老垂垂，诗乞桤栽手自移。他日南楼看鸱集，莫忘烟雨狎鸥时。
些小天机论气精，吕公曾道别无真。神仙不肯分明说，说与分明笑杀人。
天上元灵曲奏来，何因人世奖仙才。正如渡口溪风便，流出胡麻饭一杯。
汾阳旧宅今为寺，犹有当时歌舞楼。四十年来车马绝，古槐深巷暮蝉愁。
多算自能临敌决，先几终堕有心栽。且须下气输赢上，李广当年亦将才。
不达时情数蠢奴，犹思家业苦嗟吁。此身已置存亡外，宁计田芜与地芜。
满楼清景泻斯干，肝胆初醒世虑闲。谁见谪仙歌与舞，但留诗句落云间。
泠泠玉齿漱寒流，高士当年似许由。惆怅遗踪久寥落，猿愁鹤怨几时休。
不惜浑仑次第佥，把将来语太无厌。而今一片落谁手，管取甜时彻蒂甜。
令尹鸣驺过石桥，想君寒梦正飘摇。追思转觉年来剧，乱似春风柳万条。
颓云不动天如醉，与夜为谋雪似羞。明日诗成春五鼓，一年甲子又从头。
两岸萧萧芦荻秋，斜风细雨转船头。年来频作江湖梦，须向山阴上小舟。
万言策进大廷对，三百人争甲榜名。醉放渔歌此相送，白头闲动少年情。
深居处女静无妆，脱兔飞时势莫当。已捷不须三舍避，便将战处入耕桑。
脱下凌波一瓣莲，当时掷弃马嵬前。偶然老媪收藏得，犹有痴人费看钱。
春风昨夜到榆关，故国烟花想已残。少妇不知归不得，朝朝应上望夫山。
前日东园一看梅，昨朝重看杏花开。从今尽有花时节，判得从公日日来。
向来叨趁内朝班，宫漏鸡声晓梦间。今日身闲无一事，五年睡债一时还。
危言危行是男儿，倚伏相牵岂足悲。莫向汀洲时独立，悠悠斜日照江蓠。
等到船齐闸欲开，船船捩柁整帆桅。一船最后知何故，日许时间独不来。
对倚青萍夜不眠，雄飞雌伏漫谁怜。衰杨古驲安平道，回首西风巳十年。
文章有皮有骨髓，欲参此语如参禅。我从诸老得印可，妙处可悟不可传。
湖边花底旧论诗，再要寻盟今若为。道是莺啼无点泪，教莺闻此也垂洟。
西来蕃使换毡裘，渡海风帆入帝州。醉里宫花红压帽，千年今日记千秋。
轻风吹起稻花香，独向青山倚绿杨。野老趁墟归已晚，满身明月过横塘。
久废屯田已可忧，盐银年例总虚浮。兵疲难守黄河口，况敢长驱青海头。
寒梅蓄积香成蕾，古柳安排绿入绦。景物年年觉新好，所怜幽独自萧骚。
臂短生来不善缘，那堪年已迫申辕。聃书字字家人语，不似蒙庄好寓言。
移来叶叶带苍云，髣髴涛声寺畔闻。佛腊松龄都不记，镌题但认老僧分。
待潮舟阁浅边冈，少憩田园竹树凉。数点弄秋疏雨过，槿花篱落带斜阳。
神仙抱一养玄微，九载功成白日飞。道在当人须顺授，今朝何必秘天机。
未曾相识已相怜，香火灵山亦有缘。训释虽工君尚少，不应急务世人传。
毳流来问我家风，我道玲珑处处通。顷刻万邦皆遍到，途中曾未一人逢。
紫金岩电间闪烁，宝网香云时吐吞。况有降魔大圆镜，岂因旱魃更游魂。
我老强来分外阃，君才端合在中台。语离正欲连宵醉，应笑清斋不举杯。
瘴岭蛮村万里赊，可怜生不近京华。荔枝犹想南中树，末利先看近世花。
儿曹谩作看花忙，我辈看山兴更长。败意幸赊凫雁集，少须落日下牛羊。
一庭春色报芳菲，玉女骖鸾采秀归。可是三花分少室，天香夜染绿罗衣。
残生伤性老耽书，年少东来复起予。各据槁梧同不寐，偶然闻雨落阶除。
海棠花发醉题诗，犹记西垣下直时。今日岂无歌舞地，一尊先被外人知。
雨洗秋空明似水，瓦光浮动碧差差。好风晴日虚窗净，正是幽人养病时。
明府登车气象新，澄清山海不胜春。儿童竹马欢相接，无复当年佩犊人。
辟疆亭馆傍城阿，明月秋深带薜萝。见说时人多载酒，却令狂客梦中过。
千年孤剑倚皇天，青草黄茅万仞烟。今日将军劳苦地，几家春雨艾畬田。
秋雨沉沉酒醒迟，小窗灯火对唐诗。是谁隔屋鸣弦管，恰似吴山梦觉时。
驿处徘徊磴处缘，任教人唤作梅颠。赊它陆凯二十字，唤起杜陵三百年。
溪堂日日春光好，问柳中丞殊未来。暂辍老妻棋局手，白头相对酌新醅。
世求骏马事驱驰，我买人间钝马骑。不是爱他行路稳，好山多处要寻诗。
杂树花香少似君，雨馀风晓或斜曛。行人不著清新句，亦合移时驻屐闻。
蒙泉崇福僧道光，只有诗肠无酒肠。野鹤性情猿伴侣，啸吟风月独昂藏。
去年胃口辞瓜果，今岁牙车怯稻粱。饮食于身已无几，更须身世觅轩裳。
年光过眼如车毂，职事羁人似马衔。若遇琵琶应大笑，何须涕泣满青衫。
柳眼浅窥湖水畔，梅花瘦著竹篱边。残年未便无冰雪，春意云何已断然。
忆昔推篷泛雪漪，一花半蕊见横枝。谁知天上春消息，不在清江烂漫时。
荔子生红无奈远，陈家晒白到犹难。虽无驿骑红尘起，尚得佳人一笑欢。
海螫江蟹四时供，水蓼山花月月红。自是人生不行乐，莼鲈何必羡江东。
芳草暗分流水绿，老松刚借远山青。独拈铁笛溪头立，吹与洞中仙子听。
山下寒沙咽暗泉，故人何在又彫年。从今祇合逃禅去，老境如蚕已再眠。
华亭雄构野塘滨，天秩昭昭笃大伦。品汇一经时雨化，山川出色境增新。
对奕商山已许时，沉吟当局算无遗。如何误下安刘着，人□宫中泣懦儿。
深山穷谷没人来，邂逅相逢眼渐开。云鹤洞宫君未到，夕阳帆影几时回。
水浅鱼稀白鹭饥，劳心瞪目待鱼时。外容闲暇中心苦，似是而非谁得知。
琤琤壶矢柳营春，十万貔貅不动尘。世祖功臣三十六，谁为韦裤布衣人。
晨起翛然曳杖行，一帘疏雨作秋清。老来岁月能多少，看得栽花结子成。
老去无憀病转多，樱桃杨柳奈情何。故人又比佳人薄，莫怪门前雀可罗。
一道河流远接天，两行官柳复萧然。村舂历历鸣何处，彷佛孤烟落日边。
当年望气识真龙，举玦何频向沛公。陵母独知兴废业，想应地下愧相逢。
人生须作好男儿，德业从来贵及时。虚度光阴真可惜，几时能听老夫诗。
堂上老亲垂白发，天涯游子泪斑衣。何人解道山河险，梦里犹能夜夜归。
三年时得憩圆庵，有客禅机不在谈。妙乐佳名人不会，府中无事昼潭潭。
众鸟高栖万籁沈，老禅携月过东林。秋霜不染青莲色，想见乾坤太古心。
枝山老子鬓苍浪，万事遗来剩得狂。从此日和先友对，十年汉晋十年唐。
鸣琴关镇晓风清，携得弦歌遍海城。父老岂长看昼锦，中原最苦是苍生。
冲风被褐过桥来，水净孤城没点埃。只是老怀犹自可，怀人惊世复何哉。
汉家宫掖与天连，桃印金刀瑞气鲜。朱夏虽称五之日，皇图自乐万斯年。
散步苔阶晚饭馀，月华如昼列星疏。碧天多少南征雁，若个能传万里书。
有客相逢崩沙浒，正值船头西去时。会得虎溪三笑法，青山影里一枰棋。
昨夜天聪门外泊，不闻朝鼓只闻榔。三年一觉青云梦，始觉人间味许长。
英雄事去藐难征，疑冢累累半已崩。试问当时铜雀妓，定将若个当西陵。
复古殿中留醉墨，只今神品世间无。衡山尚画传家宝，花鸭来禽肯借不。
野水孤篷伴此生，钓丝风飏鬓丝轻。世间甲子浑忘却，潮落潮生几月明。
萧郎筹略本无涯，力竭当年为堰淮。十万生灵尽鱼鳖，空门何苦事持斋。
泣露啼红作么生，开时偏值杜鹃声。杜鹃口血能多少，不是征人泪滴成。
断桥颓壁隐苍烟，僵石枯藤夕照边。将比莫愁应不似，徐娘虽老尚堪怜。
陌上秋风吹冷埃，西州门巷转堪哀。梨花残落刺桐死，每诣君时哭一回。
事亲能孝祗天知，母子团𪢮不皱眉。卖卜得钱勤孝养，菜羹香里及时炊。
寻幽揽胜老犹勤，但觉吟身瘦几分。净洗一生尘上眼，细看七十二风云。
养生有主卫生经，神守全时岂废形。游刃有馀刀不挫，解牛须是学庖丁。
宁有游心逐少年，名都花草斗芳妍。铜街马上尘随眼，大好看花兴悄然。
磨汤渍酒重分携，景霁风和二月时。莫忘天津别君处，黄梅庭下半离披。
十年不见羽书驰，万里风尘静九围。又荐樱桃入原庙，春来无事几家肥。
天如寒鉴月如冰，僵卧家僮唤不应。却忆少年游太学，萧然独对短檠灯。
去年寒食已为客，今年寒食未还家。春前莫负一杯酒，山后聊观三朵花。
君家矫矫乘轩骨，闻道今成赵璧回。却拟黄堂掣铃问，夜光论斗几时来。
墀左朱阑草满丛，世皇封植意尤浓。艰难大业从兹起，莫忘龙沙汗血功。
西清学士草黄麻，阁老承恩扈翠华。昨夜司天台上望，文奎光燄照龙沙。
读尽樵云野叟诗，樵歌犹似入云时。歌声未共樵柯烂，底处樵家有此儿。
村北村南眩玉田，孤芳岁晚转幽妍。老天恐被缁尘染，著在残山剩水边。
琐窗春雨碧澄澄，罗袖生寒若不胜。花下冶游谁氏子，绿衣年少住安陵。
日下西峰月上初，微烟收尽四郊虚。长歌独自还家去，却笑当年读汉书。
溪声山色太无端，阁笔濡毫总一般。不似老僧门紧闭，了无踪迹与人看。
凤尾成阴蕉叶重，金钿相对菊花繁。莫悲举世无相识，佩蕙纫兰有屈原。
不对芙蓉赋不成，愁来兼罢玉琴声。可怜四壁空寥廓，慢世无人共长卿。
闻说年来更老成，清心寡欲厌纷纭。固知造物有深意，端享修龄看策勋。
往来涂路武夷边，无复人寻九曲船。我老君回向何许，故情前梦只依然。
又作华严寺里眠，一灯无寐故依然。谁知五度经行客，白发相看四十年。
少年江上一官闲，老去重来似梦间。欲觅故人行乐处，白云遮尽九华山。
荠花如雪满中庭，乍出芭蕉一寸青。老子掩关常谢客，短蓑锄菜伴园丁。
文如玉海动时流，曾以书棋伏隐侯。武德阁前消几语，却令梁氏缺金瓯。
野客来过洞府门，天风吹断去时魂。得归应被乡人笑，衣上云霞有异痕。
当年旧迹已尘埃，晓日犹疑讲殿开。涕泪不知黄屋处，伤心时有北人回。
世事浮云那足猜，名根浸骨去还来。邯郸莫用前时枕，几岁频从梦里回。
四壁琴声羡卧游，繁华摇落漫悲秋。当年花国三千牍，曾数江南第一流。
文若家声自朗陵，当涂世裔是曹腾。崎岖河朔相从意，四百年间又废兴。
烂菊垂枝傍竹叉，清芬绝胜弄春花。洗觥绕径酣吟赏，为惜西风老岁华。
闽山灌木翳先庐，七十炎荒更久居。君倘朝京烦一问，老妻弱子近何如。
竹林陈迹已无稽，作者千年复有谁。榾柮炉边不安坐，天寒日暮欲何之。
长松老桂风霜足，细草幽花雨露沾。天寒日下音书少，雁自高飞鱼自潜。
汗牛充栋博文馀，善学能消几卷书。老我无才敷至教，且将小学劝吾儒。
芸香茗供尽清流，十八仙人忆旧游。要是山中好风月，年来无梦到瀛洲。
浮生南北本无期，老眼相看更几时。回首金牛空堕泪，先生高处许谁知。
临河照影插花枝，莫道浑浊不相宜。试把郎心比河水，顾盼分明当自知。
司马遗书有坐忘，𫖮翁止观略相当。龟堂闭户常终日，时得相从一炷香。
越国山川处处留，吴门花月更优游。何人不道神仙吏，四百楼台任意游。
圆石磨边转片时，晴雷隐隐玉云飞。龙身带入波涛里，化作清风去不归。
横行颇有壮士气，黄中似是君子人。当年水底缘谁怒，此日樽前有许珍。
不用胭脂涴玉姿，精神偏在月明时。凭将一盏浇妆酒，博得花阴无限诗。
试来红阁觅飞仙，花落花开不记年。未问庭前几枯树，已将身世等桑田。
酿雨浓云郁不开，绛英素蕊半苍苔。不因皂盖班春去，谁唤青衫老吏来。
邑少弦歌惟戍鼓，村无烟火只渔灯。吴趋彩艳闽珠灿，一样思归两未能。
世辩不妨无骨舌，好山难绊自由身。从教折脚铛儿笑，且欲南来识凤麟。
朱阑翠箔渺前身，梨影梅魂认未真。凉雨过时香亦洗，孤清难买水仙邻。
青牛人去几多年，此道分明在目前。愿识目前真的处，一堂风冷月婵娟。
安南莫道是天涯，岁岁人从蓟北回。江北江南亲故满，三年不寄一书来。
雨立修篁似戟枝，墨君留影故僛僛。房山秪忆巴山夜，及见官奴把烛时。
壶里清冰冰里人，个边无地可留尘。何时去弄池中月，照我星星白发新。
猿鹤忘机不计年，芭蕉晴绿半平檐。青山似与身相入，尽日无人自下帘。
禾川岭上最高峰，飞锡时敲碧落钟。檐卜花香月明里，金盂分水受降龙。
缘崖曲曲羊肠路，傍水疏疏麂眼篱。举起短鞭成一笑，吾诗正是策勋时。
素业年来付子孙，乾坤著此一闲身。遥知独酌西窗下，曾倚东风念远人。
一别和州二十年，山长水阔去无缘。因君说起外家事，特地栏边心怅然。
投老安闲世味疏，深深水竹葺幽居。床头昨夜风吹落，多是经年未报书。
小袖红妆学内家，檀槽高拨走龙沙。将军只道边城乐，不见燕桃二月花。
烂银盘从海东出，云楼半开壁斜白。时有幽人自往来，兰佩相逢桂香陌。
雨涩秋刀剃雪时，庵前曾礼草堂师。居人昨日相过说，鹤已生孙竹满池。
颠毛渐脱风情少，匣剑空存侠气销。人远地偏无酒肉，春深花鸟谩相撩。
绿杨陌上送行人，马去车回一望尘。不觉别时红泪尽，归来无泪可沾巾。
顷年尝入道山来，天上图书不受埃。今日有怀群玉府，又从人世得蓬莱。
蔼蔼春空宿雾披，桃溪柳陌共逶迤。阿戎莫道无才思，细草幽花总要诗。
羯虏何年犯酒泉，我军特满气无前。应知圣主弘兼爱，不重开边重守边。
远道西风落叶寒，萧萧孤蹇上长安。关山不似人心险，游子休歌行路难。
际野尘埃扑面来，万人蚁聚拨难开。手中杓柄长多少，蛰尽饥肠十月雷。
知君习静闭玄关，两目应无五色干。好是懒为青白样，纷纷浊世不须看。
朔风吹雪遍南州，未见寒衣到北陬。却忆当年别家语，谁知头白未封侯。
去年河上送行人，万里弓旌一武臣。闻道玉关烽火灭，犬戎知有外家亲。
春秋触忌正无妨，御劄亲裁重数行。要见当时朝政失，悠悠袖手看冠裳。
筇竹投来已化龙，世人何地蹑高踪。想应暂憩莲峰下，空听云间半夜钟。
三千里地孤寒客，七十年前富贵家。泛海玉龙驾雪浪，权藏头角混泥沙。
锦园春色满西东，一笑相欢四老翁。八秩总开三百岁，乐天风味此时同。
宫中双陆可长吁，取日忠臣若釜鱼。莫道断蛇无决裂，天戈失却老蟾蜍。
桐叶分封不计年，汉家隆准更谁贤。小山却慕淮南道，招隐还歌丛桂篇。
道傍岩桂老成行，翠叶经冬不著霜。想见秋清风月里，缀金粟颗剩输香。
晋楚霸辙杳难寻，鲁薛交情世亦深。自有云台三十六，至今唯见两人心。
秦人当日避风烟，自种桑麻老洞天。绿竹横溪鸡犬静，不知门外汉山川。
通泉写真不复见，劫火变灭随毗岚。岂惟画笔世莫比，正自草书无第三。
驻采还年枉费功，羞将老色照青铜。仙方石𩠇无消息，南烛垂珠颗颗红。
叶尽林皋影正圆，岁阑相对总凄然。年年独卧衡门下，只是清辉照旧颜。
闲倚阑干水竹间，浮云尽处见青山。山前万古行人老，日日林鸦入暮还。
老去看花能几回，旋移花树着行栽。君家封植满烟露，分我一枝春色来。
桓州西去驿荒凉，李信屯边草不芳。白发老兵知故事，细将沿革说昭皇。
经时涉塞意难论，乍见春风入烧痕。不道平章亭子畔，数枝红药向人繁。
一岩树色乱秋云，初喜秋风触鼻根。招隐归来浑未得，老怀索漠剩思君。
保寿当年作街坊，街头撞著自家底。而今岂是有遮藏，撩起清风殊未已。
八十六年彊健客，求余判断二苏诗。年来点检室中事，问着邻家总不知。
野僧报我泉新白，此老居庵山更清。雨涩故应须小住，云寒端未出相迎。
终日欢陪解语莲，浮花欲比价相千。不须更买盆池景，寂寞无言涴眼前。
云埋碧瓦寒侵户，榻照青灯夜色空。故国十年无限事，笑谈如在梦魂中。
花发园亭记别离，忆花又过别离时。赤瑛盘上筠笼里，各自伤心各自知。
朝见屯田暮打围，护羌校尉有光辉。年年天上求龙种，凡马空从青海归。
墙角株株得意时，能红能白看成痴。清秋坐转虚檐日，我亦如花花不知。
裘马翩翩自昔时，谁怜华发卧茅茨。世情一薄如春雪，不是穷交那得知。
抱琴徐步白云深，路入长松十里阴。屐齿莫嫌苍藓涩，纷纷城市少知音。
几年清济沁诗脾，端为官家养桷榱。恐是锦屏应饱看，莫嫌来取栋梁迟。
寻常相见意殷勤，别后相思梦更频。每遇登临好风景，羡他天性少情人。
闻道金鸡半夜鸣，九重颁诏欲宽征。年来正苦征科急，安得金鸡叫一声。
老树苍崖渍雨秋，布帆风满夕阳舟。生平一半江湖梦，不到元龙百尺楼。
麝煤鼠尾要镌汝，颒面沃心谁似吾。老子胸中十万读，莫年相喣复相濡。
一立彤墀喙便长，有时鲍老也当场。富平未起符离又，可悔弹文到李纲。
涵养工夫敬是宜，鉴空之体本如斯。须知道理平铺在，顺应何容一点私。
蜡屐行吟逸兴多，墨花飞洒遍山阿。道经写罢无他羡，翻笑羲之欲换鹅。
往年曾说蔡中郎，唾落骊珠颗颗香。却忆凉州辛苦地，个中滋味亦亲尝。
七十春秋雪满颠，都缘子侄苦忧煎。老人在世无多日，愿乞安心了暮年。
不用一字已升天，罗浮回首气如仙。榴皮小记回公迹，会与卢公结永年。
竹林深处集华裾，放浪从来礼法疏。莫倚清谈惊世俗，东门长啸有胡雏。
河西女子年十八，宽着长衫左掩衣。前向拢头高一尺，入宫先被众人讥。
寒淮千里群冰下，古岸枯槎黄苇枝。忆得天津桥下见，五门春动雪消时。
乱时无事不悲伤，鸾凤惊飞出帝乡。应念浴沂诸弟子，每逢春色耿离肠。
蜀江东下接襄江，总是当年蔽芾棠。此地回旋莫嫌窄，且教春色满三湘。
浅白轻黄两未分，飞来人世作朝云。天教细雨常遮护，留得清香数日闻。
枫林草屋半苍苔，寂寂柴扉映竹开。啼鸟数声春自好，五陵年少不曾来。
溪边岸帻醉酴酥，此后残年有亦无。中夜静闻风雨过，只将烛影照身孤。
冱露低烟拟怨谁，凄然亦自惜馀姿。无人为买蒲城酒，正是柔桑叶落时。
一枕钧天睡正浓，曙鸦啼散五更钟。朝廷有道边烽熄，闲散何妨自养慵。
白驹驰隙鬓毛斑，簿领纷纷世愈难。安得一军提将印，横行西域斩楼兰。
小试犹为天下平，惠文柱后要无刑。从今准拟子张传，吾世常司汗简青。
烟波涉历指家林，欲到家林惧却深。得信慈亲疴瘵减，当时宽勉采兰心。
吴儿龟手网寒川，急雪鸣蓑浪拍船。青弋渡头曾卧看，令人却忆十年前。
乘兴来游古道场，远村落日卧牛羊。暂能摆脱尘埃念，瓦鼎烟消柏子香。
白萍红蓼碧江涯，日暖双双立睡时。顾揭金笼放归去，却随沙鹤斗轻丝。
黄鹤山头白云飞，黄鹤仙人去不归。一个长松深谷里，秋风吹老女萝衣。
摩抚疮痍正似医，微君孰肯拯时危。万金良策悟明主，厚德深仁四海施。
碧落他年访旧游，摩挲苍藓又从头。悬崖纵有诗千首，直许苏陈占上流。
薄暮登舟海飓生，短篷攲侧浪峥嵘。江神正好怜行客，莫待他时却世情。
故人别去岁骎骎，桐长孙枝翠十寻。谁料京华重见面，欣然不改旧时心。
雨脚才收拟杖藜，檐前依旧又垂垂。倘余有分花间醉，会有风和日暖时。
东风吹雨湿鞦韆，红点棠梨烂欲然。拟买芳华赠年少，紫榆春浅未成钱。
白头放酒太平春，君舞蓑衣我钓纶。可是山人能共闼，山人元是老山人。
千里民熙岁熟时，使君应为把芳卮。浮香亭上诗成处，一片官梅意已知。
长枝短枝不著地，千花万花都是春。纷纷世上桃与李，何尔妖媚欺时人。
情知老却流莺了，争奈狂如蛱蝶何。尚有紫薇红药在，佳人休唱怨春歌。
砧杵谁家夜捣衣，金风淅淅露微微。月中独坐不成寐，旧业经年未得归。
知止应无弋缴忧，平林斜日共悠悠。羽毛不预世间事，一任傍人笑白头。
娉娉袅袅洛阳花，合在瑶池阿母家。乞与老人浑不爱，白髯相对毵乌纱。
日到青宫分外长，梅兼白雪一时芳。储皇更著琼瑶句，句里天葩别样香。
老大韩家十八郎，犹将云锦制衣裳。至今南斗无精彩，只放文星一点光。
绿阴风软白沙乾，入眼方知骏骨难。辇路草长东幸少，漫将调习付奚官。
暮云楼阁古今情，地老天荒恨未平。白发累臣几人在，就中愁杀庾兰成。
炯炯双眸古老锥，手提向上大钳锤。蓦然寻著钟离老，捉住长髯问是谁。
吹笛江头夜半时，新声清切泪堪挥。故园应有梅花落，何得因风满客衣。
白眼青天万里心，门前世事正浮沉。日斜睡起无聊甚，独倚阑干看树阴。
良金美玉不可画，可画惟应色与形。除却坚明尽非宝，世人何得重丹青。
昔年舣棹桐江道，草圣相传紫芝老。长风千里吹夏云，落日空山迹如扫。
斑衣爵跃为亲寿，岁岁年年兄弟同。今日潇湘亦佳节，独将无语对东风。
卧龙并论恐非伦，望重宜为世所珍。大抵重名人敬仰，如何名重反伤身。
茶瓯才退酒杯来，酒兴浓时杯复杯。也须留取三分醒，要带明月清风回。
去年曾陟白云颠，投老相逢亦偶然。蝉蜕君今成贴叶，春蚕我已作三眠。
路傍秾艳一枝新，送尽东风去马尘。半似胡姬年十五，垆头沽酒与游人。
郑人兰佩不须夸，自别团香擅国华。客枕莫疑无好梦，年年同有瑞香花。
任教雪压色终胜，却要风严香更闻。江雨细时青子熟，闻名犹救渴将军。
洞门十日九日闲，无日无时不闭关。儿童惯识常来客，暂放柴扃一往还。
陈迹难寻天柱源，疏封投老误明恩。国人欲识公归处，杨柳萧萧白下门。
卫青勋业已阑珊，骠骑门前辄得官。荣谢不同时事改，故人何独有任安。
风吹天朗见秋毫，足力穷时所历高。老子何曾烦一步，舆夫攀陟不辞劳。
昔年曾借萧斋住，流水桃华尽日闲。读罢黄庭更何事，石台散发看青山。
世人魄夺宗生奇，武昌自夸节制师。解道孙吴祗水上，不愁难插汉旌旗。
鬓丝端为别兄皤，魂梦真如道路何。滇海万峰秋雁少，楚江千里月明多。
北伐匈奴事可悲，当时将相是其谁。君臣束手平城里，三十万兵能忍饥。
涡曲攀花泥酒卮，西园春去一凝思。谢公今系苍生望，无复东山携妓时。
飘泊寒城两岁年，巧妆那记紫微篇。毛嫱不用惊飞鸟，买药韩休更可怜。
每忆相邀共啸吟，白云生处老松阴。宁知别后相思意，汉水东流日夜深。
玉帐元戎金马儒，还同严武在成都。新诗欲得何人和，席上能容杜老无。
世路升沉合自安，故人何必苦相干。涂穷始解东归去，莫过严光七里滩。
朝看出市暮看归，数尽行人尚倚扉。要见先生无尽兴，少须高树挂残晖。
吴郡名山第一山，翠微心在碧霄间。林泉潇洒烟岚秀，直拟结庐终老闲。
先朝一树是寒梅，竹筱松枝共翠苔。与子共存高节在，天南方少岁寒材。
不向山中长作伴，翻从城里苦思君。去留迟速争多少，为问峰头一片云。
平生粥饭寄伽蓝，老日田园强自添。岂自着靴踏泥客，如何不许暂深潜。
嫡长承祧有大伦，老公爱子本平均。只知世上寻常理，争信英雄解灭亲。
洞门无锁白云深，同日闲表一问津。安待霄时■桃者，相逢花下说前因。
年年梅里见诸杨，火齐堆盘更有香。风味十分如荔子，何妨盛著绛纱囊。
喜到眉端蹙更湾，天然娟媚不须删。笑供沉水和欢道，情暖长须似博山。
他皆携酒寻芳去，我独关门好静眠。唯有杨花似相觅，因风时复到床前。
上得城来眼顿明，暮山争献数尖青。垂杨舞罢西风叶，一叶多时独未停。
半阴半雨半晴天，老觉身闲尽愿眠。见说军民做端午，竞沽官酒斗村船。
那知乱后年光促，但觉春来酒味长。炯炯新蟾照人白，恨无双竹倩孙郎。
道路周流已六年，又从名馆借高眠。非无一觉东周梦，黄鹤清风恋远天。
湘江东下水如苔，远道怀人日几回。自是衡阳归雁少，经年不见一书来。
笔力潜窥大小苏，诗传诸老定嚱吁。从今订价连城重，政使群儿有善诬。
山顶嘘云黑似烟，修篁高柳共昏然。鸟啼一夜劝归去，谁道东川无杜鹃。
护惜龙孙意正勤，风漪谁爱织成纹。林中莫著山王辈，拟向他时咏五君。
翩翩文彩迈时流，拥传俄看出帝州。大别山前春色满，还谁同眺岳阳楼。
四峰骈耸一峰高，好景长牵客梦劳。拙宦有年无寸补，何如赢取伯成毫。
古来好客数平津，我道真龙未必真。一个仲舒容不得，不知开合为何人。
人间真有杨州鹤，海上宁无青鸟书。一纸应须万金价，相思又是十年馀。
德公乡里亦升堂，鼓箧云山问道忙。浦雨梅风南国路，万蛙声里到襄阳。
剪烛巴窗话雨时，翛然太古白云姿。花鲜月出人皆醉，静读黄庭意欲迟。
开先寺里迎宾日，禅智堂前说偈时。客路如天春似海，子规啼断落花枝。
忆昔君登南省日，老夫犹是褐衣身。谁知二十馀年后，来作客曹相替人。
因治陶朱术太精，世间无物足经营。更将郭璞书频看，只恐青山尽凿平。
螺湖盘古白云堆，忆著常因梦里回。得似篮舆引诸弟，年年霜露及时来。
草暖郊原老牸肥，牧童青笠绿蓑衣。想应耕罢东皋晚，急度河梁冒雨归。
何缘生死亦离居，芳草埋香哭少姬。几度西风明月夜，孤桐细雨续青丝。
白茆职此不知年，井窦回环会饮仙。遗迹空存春酒瓮，通天灵窍尚依然。
贵溪一尉隐家山，静结茅庐三两间。九十岁时尸解日，时人犹见是童颜。
老来林下养闲躯，茅屋清虚蚊蚋无。一径松虱何处起，入松穿竹两三株。
桃花源上看青春，少妇与郎行负薪。槲叶覆身花压鬓，相逢不是避秦人。
谁道荣名事不真，梦中晷刻亦前因。书生原是机锋捷，未必仙翁解度人。
初昏月隐满天星，市肆纷纭风打萍。能鉴皇天应有眼，林间鸡犬几时宁。
兴和西路献时新，猩血平波颗颗匀。捧入内庭分品第，一时宣赐与功臣。
怜汝多才不遇知，青山归著薜萝衣。只今芳草王孙日，遥忆狂歌醉舞时。
少年曾读在原诗，忽见飞鸣傍竹枝。忆著江南好兄弟，岁寒风雪欲何之。
武昌门外柳如丝，曾见吴侬笑咏时。张绪而今渐憔悴，定应不似昔年枝。
欲挥尘事访名山，更羡吾宗吏事闲。龙穴藏身空世虑，源泉抚掌傲人寰。
正色最宜霜后见，清香自是药中珍。明年把酒东篱下，采采何如旧主人。
黄雾涨天红日高，千门万户竞锥刀。当垆少妇劝郎酒，自按琵琶金凤槽。
两屐常时过曲亭，小窗风雨夜谈经。缁尘眯目愁漂泊，梦里云山只暂青。
三十年前赋此山，凤凰形势笔波澜。西风有约重游赏，欲借幽轩半日闲。
始兴庾岭南边邑，博士之官喜过家。广海年来多驿使，缄书频遣慰京华。
宦情斗擞随尘去，乡思销磨逐日无。唯拟腾腾作闲事，遮渠不道使君愚。
踏遍三千及大千，除非铁脚始能穿。当时达磨持归去，何事传来到七仙。
清湍数里逶迤来，绕向仙宫一鉴开。身世分明方外境，谁言弱水隔蓬莱。
隋家昔日歌舞地，荒草满庭烟雾深。犹有老松长百尺，悲风来动海潮音。
揽辔栾城又赵州，清霜点入鬓边秋。何如东院老尊宿，不出山门到白头。
西指长城为乡道，我归路与长城长。青为明妃墓边草，白是阏氏营上霜。
老去将何散老愁，新教小玉唱伊州。亦应不得多年听，未教成时已白头。
自别燕台白日徂，华阳碣石总荒芜。独留一片西山月，犹照当年旧酒垆。
轩前辘轳转冰盘，轩里诗成彻骨寒。多少人来看明月，谁知倒被月明看。
千年苔树不成春，谁信幽香似玉魂。霁雪满林无月晒，点灯吹角做黄昏。
清浅秋光欲满轮，休贪明月向江滨。月明不似琼闺镜，中有蛾眉十道新。
十里清风水拍天，老僧斋罢抱头眠。丹楹画栋看摧压，好为僧伽作胜缘。
四十馀年郑圃居，居人不识独耽书。九天寥廓泠然去，安用回风毕道车。
枫桥西下夕阳斜，重到关门问酒家。记得当年分别处，一船秋色载黄花。
十年前事偶心忆，棹拂衡湘醉始醒。不到先生唫望日，芙蓉秋后为谁青。
鸡豚白酒乐丰年，饱即高眠不问天。少长有恩相尔汝，淳风应似伏羲前。
峰头乌帽翠云裘，三百年来无此流。馀论更容平子否，犹胜湛辈岘山游。
本无租赋本无田，不知历日不知年。谁信渔家小船上，犹是无怀并葛天。
白月满天江水平，银河垂地寂无声。披衣独坐过夜半，拨剌跳鱼时一鸣。
冷屋栖云是几年，嗔人履迹破苔钱。不辞更入山深处，手种西方社里莲。
御柳青青近绿池，迎春濯秀不违时。皇恩天地同生育，雨露无私亦共知。
任昉当年有美名，可怜才调最纵横。梁台初建应惆怅，不得萧公作骑兵。
我欲安心未有方，至人遗迹已茫茫。自非窣堵波中老，谁直先生一瓣香。
御水中流外不知，尚遗红叶旧题诗。纵然不放轻流出，犹是君恩未了时。
郎君官已拜星郎，白发门生喜欲狂。莫怪老怀偏感旧，身曾见赌紫罗囊。
世历绵延四百秋，死蚿枯竹附诸侯。末年隆准生丰沛，谁道嬴秦是继周。
泗水飞沉周宝鼎，霸城遏住汉铜人。人心不似无情物，多少英豪入魏秦。
客路三年不见山，上楼相对梦魂间。明朝却踏红尘去，羞向清伊照病颜。
炊珠爨桂走门徒，须信高人道不孤。政使过门尽侯主，也须拳棒做工夫。
金粉琼膏化作灰，美人池馆半青苔。只今寂寞斜阳里，多少东风燕子来。
多情为我谢彭郎，采石江深似渭阳。相聚六年如梦过，不如昨夜一更长。
千载虚中无法传，授之握算子能玄。老夫后死今为累，更欲蕲生又问年。
不缘廊庙尽谈空，安得狐狸啸晋宫。王氏可人惟逸少，更容谢万作三公。
灼然要敌王公富，挨到无锥卓地时。万里秋空双眼豁，不知身在御楼西。
殊才奇技互争夸，尽道玄枢自一家。神定座中占遁甲，机成空里扬飙车。
闲时但觉求人易，险处方知为己深。世事尽随流水去，白云自识古人心。
此时遥忆子猷家，幽兴应思剡水涯。未向东风见琼树，且传春色赠梅花。
虚明道洗壮心秋，畦服蒙颅下板头。定起要看星汉兔，回机失却雪山牛。
归去咸阳是老头，如何此地肯重游。分明祀典无交涉，只合英灵在杜邮。
年来触事绝尘想，夜梦有时缘故人。何日秋风归兴动，桂花香里著吟身。
水石争飞穷水变，时时岩口欲吞人。熊罴忽掠舟帆过，势转秋毫若有神。
西塞山前吹笛声，曲终已过雒阳城。君能洗尽世间念，何处楼台无月明。
真珠帘下变离声，多少嫱妃掩袂听。赢得牢愁三万斛，孤舟撑入大梁城。
两宫勤俭妇承姑，铺翠销金举世无。茧馆新蚕家法在，民间应有裤兼襦。
十年几作五陵游，一剑高横万里秋。此夜龙光方射斗，乡心且莫视刀头。
南湖经雨绿瀰漫，偏照诗人两眼寒。一笑鸥边时独速，吟魂飞不到愁端。
文昌列宿徵还日，洛浦行云放散时。鹓鹭上天花逐水，无因再会白家池。
华国文章柱世才，相君宗伯两还该。时人谩道东床好，自信风流有许来。
断蓬泛梗偶相依，一别重逢又几时。人世悲欢消遣尽，为君流泪忽沾衣。
公圃荒凉此物无，畦丁遣饷十馀枝。他年京下憎羊酪，莫忘溪亭点酒时。
苍苔古涩自雕疏，谁道中郎笔力馀。长爱当时遇王粲，每来碑下不关书。
华阳观里仙桃发，把酒看花心自知。争忍开时不同醉，明朝后日即空枝。
花鸟巡檐唤晓晴，唤来和气满春城。春风二十年前客，煮酒青梅也后生。
三闾未死已招魂，却是狂夫不要论。谁肯将身缘问道，十年卧病菊花村。
不见梁时说法僧，一台芳草自青青。满山码碯殷红子，空验天花旧点灵。
我为名驱苦俗尘，师知法喜自怡神。未知欢戚两忘者，始是人间出世人。
敝庐幽涧自横斜，千骑行春见此花。留与他年作佳话，公应犹记野人家。
墙角溪头日日来，境幽偏称病中怀。简编随处微吟罢，时探梅花次第开。
素纨团扇王郎画，竹石霜柯惨淡中。谓是谁家旧时物，几回烈日几凉风。
佛祖不传希世宝，千人万人觑不破。五峰相见索看时，切忌倾出一栲栳。
旧游丘壑梦相寻，薤粥谈玄坐绿阴。醒后独怜人去远，五更风雨十年心。
年中一稔愿无馀，渐喜微呼息里胥。赢得闲身学农圃，未妨斜日带经锄。
清淳一阕听埙篪，磊落堆盘享芋鸱。拙令此时心饫足，暂忘野外有民饥。
百岁光阴不久看，人生几度十分欢。琵琶一曲颜如玉，月下花前劝酒乾。
举子三朝寿一壶，百年歌好笑掀须。厌兵已识天公意，不忍回头更指渠。
汉皇有道伏羌胡，南粤何知擅一隅。万里出师将问罪，不因大海富明珠。
黄鹂啭处谁同听，白菊开时且剩过。漫道南朝足流品，由来叔宝不宜多。
池边月影间婆娑，卧听行云一曲歌。闲忆昔年为客处，囊中无物只诗多。
五峰罗列斗南垂，百代堂堂歌紫芝。一老去为西伯用，四翁应笑北山移。
马乳三年隔大官，羊羔今日倒芳樽。浅斟低唱非吾事，醉梦惟应踏菜园。
春风羸马出郊坰，忽忆心知涕泪零。最是无情坟上草，年年寒食自青青。
东阁樽罍招共饮，后房罗绮约同观。既无蓟子分身术，须欠车公一座欢。
举目凄然百感侵，败垣残础烧痕深。流莺似惜人憔悴，未及花时送好音。
碧玉参差簇紫英，当年剩有国香名。风前漫结幽人佩，澧浦春深寄未成。
珠贯笋弯奇出伦，龙兰入缕叠文茵。芳年长好长欢夜，满意同心同梦人。
江山万里雪如此，老雁北风何处滩。欲识阴阳千古梦，乾坤聊在睡中看。
山转溪回一径斜，半栽桑柘半桃花。何年共结茅茨隐，添得人烟三两家。
风急烟销远岫开，长空只有雁归来。青山久住忘人世，时爱松阴破绿苔。
老柏惊秋子遍庭，寺深云冷屋如冰。九旬夏满僧归尽，闲却虚堂照讲灯。
溪水清清漾碧沙，古松岗上是谁家。年来闻得浮生计，闲辟污莱学种瓜。
桶底脱时大地阔，命根断处碧潭清。好将一点红炉雪，散作人间照夜灯。
长安南下几程途，得到邗沟吊绿芜。渚畔鲈鱼舟上钓，羡君归老向东吴。
浮名世利知多少，朝市喧喧尘扰扰。车马交驰往复来，钟鼓相催天又晓。
岭头一步他乡路，夹路梅花送马蹄。却恨当年轻踏过，如何不信鹧鸪啼。
望岳亭前一凭栏，秋云萧索水光寒。北人解道衡山远，此地衡山已背看。
文昌武库九霄中，翁是新州老澹翁。应念象台今日客，清风端与我翁同。
日日霜晴客路乾，征人欢喜不辞寒。素娥青女相怜甚，将毋归来道路难。
别乘修程骥𫘧驰，书来犹肯记衰迟。每思胶漆班荆地，敢忘风波在莒时。
翡翠衣裳云母𫐌，往来常在碧霄行。老君台上凌风过，王母池边看月生。
三年饱识溪山面，未省烟云际晓生。阁迥楼长正相映，桃源图上有人行。
高昌王子出京师，手把春风软柳枝。赠与临洮远行客，云沙漠漠见何时。
纷纷红绿委黄尘，入眼琅玕秀逼人。劲操不随霜雪改，行台长占四时春。
贵家选色斛量珠，洗尽铅华绝代无。老子效颦聊复尔，名昆仑婢作琼奴。
蝤蛑石首和椒橙，新笋香甘带肉烹。非是老饕偏爱此，十年不饮故乡羹。
兜率天宫百宝装，暂来尘世一空囊。愿将世界囊中贮，莫与波旬作战场。
天上人间月半中，中秋八月半欣逢。四时但愿长如此，只恐推移渐不同。
水虫才出绿波来，细看爬沙上石崖。化作蜻蜓忽飞去，几时飞去却飞回。
大官宣劝礼优宽，中殿妃嫔各尽欢。和气满城天色好，不妨直际晚回銮。
碧水丹山第六湾，群峰绝处见玄关。道人不管来游客，坐与白云相对闲。
夜雨西窗欲睡时，芭蕉声碎枕边诗。此君果是无闲物，好见周公为解颐。
沧江卜室数年间，畚筑栽培仅息肩。生色油然已如此，个中自有不须禅。
世家曾览楚英雄，国破城荒万事空。唯有邮亭阶下柳，春来犹似细腰宫。
高谊真情三十年，老怀何忍诀终天。茫茫石马江头路，冻雨寒云倍黯然。
蕙弟兰兄本一山，莫如白下望长干。人间草木非其对，留与芝翁到老看。
酷暑经时只掩扉，劳君贻赠有苔矶。萧然四壁如常日，袅袅西风叶自飞。
卧病江乡世事非，门前车马客来稀。相逢不解蒙庄笑，犹悼芳容泪满衣。
门外千竿竹绕墙，清风终日注回廊。五年未续梦中梦，得得来追三伏凉。
地入东林眼界奇，神仙遗迹在榴皮。湖山如旧无东老，酒为嘉宾酿者谁。
忽忆故人天外去，感君赠我琼瑶枝。世间好句无人共，郎罢吟诗囝和诗。
凿石何年种月轮，清光终夜照香魂。凄凉不比班姬扇，犹是君王送死恩。
力倦时开读史庵，饮醇相国岂长酣。孤风只见南州士，除却农谈便不谈。
一年花事又阑珊，自笑闲官不得闲。小巷梨花三日雨，一枝犹得举杯看。
竞喜蒿蓬月到时，莫嫌喧噪没新奇。凭谁试问波神看，定诵南湖近日诗。
正中妙叶讳当头，洞水从教向逆流。唱起新丰旧时曲，要看跃浪斗泥牛。
昔年曾许郁多罗，直至如今未动梭。此日且随云水去，谁能待得鸭成鹅。
莫道梅花取次开，馨香须待百层台。不同碧玉小家女，宝策皇妃元姓梅。
凿破千年浑沌心，石楠当户洞愔愔。诗臞犹怯春寒在，扪石梯云不敢深。
琉璃地上绀宫前，发翠凝红已十年。夜久月明人去尽，火光霞燄递相燃。
睡足纱窗昼漏迟，白樱桃下画蛾眉。珠帘百尺重门闭，沉水香销月上时。
不知今夕是何夕，催促阳台近镜台。谁道芙蓉水中种，青铜镜里一枝开。
谁能先着定悲欢，休咎无端笑指弹。十日泇河逢越客，封题一纸报平安。
君说归期未有期，西风又是鲙鲈时。何当会集香山伴，同赴松窗烛下棋。
卜筑山城岁几更，杜陵今幸草堂成。西邻喜接宫墙近，一酌时分泮水清。
明星落处是溪边，回首如今四十年。清晓深衣来会拜，人无少长识师传。
孤山无复看梅花，寂寞咸平处士家。留得王髯醉时笔，岁寒仍旧发枯槎。
抛却长竿卷却丝，手持蓑笠献新诗。临川太守清如镜，不是渔人下钓时。
高林败叶已飕飕，更有寒莎翠已收。若道神仙脱情累，如何独唱感庭秋。
夜静风高角自鸣，铁衣长挂酒频倾。细君莫厌离家语，争道明朝又出兵。
草就凌云赋巳行，无烦怀刺谒公卿。长安年少多轻薄，纵有交游不借名。
□民勿视作□□，勉力耕桑贵及时。上古□□犹画像，老夫喜赠二篇诗。
眼前今古兴亡事，寂寞图书后代思。尽向东流伤泯灭，英雄休说跨当时。
空花过眼随尘土，不如意处何须数。一春数到牡丹时，坡头日日风和雨。
凯之遗墨在人间，风起萧萧万叶寒。何日携琴踏青藓，雨华台上听琅玕。
把酒阶庭亦快哉，醉摩奇石坐山台。峥嵘共道多恣态，谁自元章百拜来。
远公说法有高台，一朵青莲云外开。台上久无狮子吼，野狐时复听经来。
黍醅新压野鸡肥，茆店酣歌送落晖。人道山僧最无事，怜渠犹趁暮钟归。
赵家和璧旧知名，千载秦人说蔺生。莫道君才非百里，须将高价抵连城。
小擘枝头满袖香，累累秋实正宜霜。每来长是移时去，为尔风流似故乡。
结伴越江江可怜，荔枝齐掷孝廉船。侬家不省将离曲，尚欲留欢歌采莲。
未必春工一夕移，杏花清减夜来姿。可知颜色关人处，正在红消欲白时。
经纶外务望心忠，好礼犹为世所崇。俭约自无骄泰习，固权却有旧家风。
小市荒桥贯浊河，故人虽在懒谁何。只因远地经过少，更觉新年坐卧多。
粉节娟娟碧玉枝，螳螂得意更谁疑。旁人只与危黄雀，不道中林有鹊知。
陈迹依稀慨昔游，寒窗遥夜意悠悠。他年萍水重相念，何处西风独倚楼。
浩歌天地自何年，幽敞高轩紫翠边。五月林塘梅雨过，香风先动一池莲。
未老侵寻百病加，辟园还种邵平瓜。人间膏火心消尽，底用松花啖一车。
竹外茅斋橡下亭，半池荷叶半池菱。匡床曲几坐终日，万叠青山一老僧。
春光一曲透霓屏，红锦绷中养不廷。谁道青峰白雨点，开元宰相也渠听。
花开亲老百忧忘，笑对儿孙引寿觞。不信瑶池在天上，蛾眉萧飒也成霜。
老杜骑驴入草堂，独怜江路野梅香。定知深院黄昏后，疏影横斜更断肠。
蚕食人间我厚颜，命成奇数故偷闲。不知世上山河大，终日徘徊百水间。
三年不去为谁留，十里南山似十洲。心性已成泉石癖，去年风雨不曾休。
陈紫方红次第尝，蔡公偏爱宋公香。老人不识甜酸味，多少新人□□娘。
黄河曲里又新年，指点京华欲到天。喜君眉目如春雪，忘却彭城是客边。
八十秦翁老不归，南宾太守乞寒衣。再三怜汝非他意，天宝遗民见渐稀。
丰钟逐散晓云遮，我欲伸冤玉帝家。青女一身都是胆，年年随下月偷花。
五神萃止足精神，迅发风霆一欠伸。能事莫嫌相迫促，门前多少望霓人。
大禹圣人惜寸阴，嗟我悠悠老已侵。七年病蓄三年艾，犹胜龙钟转陆沉。
江城八月苦炎晖，潇洒山间挟纩时。峰顶宝林俱胜绝，篮舆从此上天池。
穷山幽谷几重深，一树东风散积阴。从此薄冰尤慎履，世途平日已寒心。
角鹰初下秋草稀，铁骢抛鞚去如飞。少年猎得平原兔，马后横捎意气归。
山川摇落雁南飞，想见横汾鼓吹时。得意刘郎犹叹老，萧条宋玉故应悲。
瞿桐石上千年树，桃老川边满目花。钟鼎误人空老去，不如来此学飧霞。
可笑馀生习气缠，时时吟咏偶盈编。心闲身老趋平淡，不是新来效乐天。
飘零古寺倚江边，高卧春风百病缠。造化小儿真戏我，不令歌酒趁新年。
山下灯龛挂纸钱，水杨墩上草芊绵。高人不要金丸用，买得三吴八十年。
此路同君两度归，归时长是泪沾衣。如今不减当时泪，湿尽麻衣君不知。
酒钱时乞故怜苏，三百青铜寄与沽。砚水长枯肺仍渴，可兹涓滴所能濡。
秋心万古此潇湘，汉苑胡关带恨长。谁道灵均哀思绝，唯将𫛸鴂怨年芳。
年年春色总输梅，长向百花头上开。却恨今年春独晚，正须乘月为公来。
拂拂云衣冠紫烟，已为丁令一千年。留君且伴居山客，幸有松梢明月天。
夕照寒光闪暮鸦，老臣宠渥荷分茶。玉堂步步春如海，多少清香得染花。
立春日进内园花，红蕊轻轻嫩浅霞。跪到玉阶犹带露，一时宣赐与宫娃。
忆昔斯堂醉晚风，壁间岁月已无踪。谁知千古留名字，只在当年把钓中。
岁老岂能充上驷，力微当自慎前程。不知何故翻骧首，牵过关门妄一鸣。
湖云漠漠雨濛濛，夫少牵长恼柁公。人事逆时天偶顺，蒲帆刚遇北来风。
每于闲处玩南华，世事悠悠日易斜。梦觉不知重九去，独留秋色在黄花。
十载游心抱白云，醉翁亭记醒中文。分明庆历当时事，五百年馀独付君。
窗外芭蕉欲放时，槐阴庭院昼迟迟。夜来风雨萧条处，落尽蔷薇第几枝。
碧波晴映舞衣斑，家住秦淮占一湾。莫道紫芝随处有，钟山原不是商山。
满地干戈老厌逢，酒杯诗卷托孤忠。自从风雅离骚后，数到而今无此翁。
貂帽狐裘塞北妆，黄须年少羽林郎。弯弓不怕天山雪，生缚名王入建章。
晓钟声度白云开，楼阁玲珑绝点埃。林下忽闻仙犬吠，早知尘世有人来。
江南海北长相忆，浅水深山独掩扉。重见太平身已老，桃源久住不能归。
一抹生红著土酥，曾同菘菜付庖厨。先生欲补冰壶传，燥吻时时看画图。
刘郎一去杳无踪，水白山青只故宫。欲问岩前老松树，人间禁得几秋风。
四月欲尽五月初，九十未及八十馀。开口何曾谈世事，收身且复爱吾庐。
壁下茶铛久不黔，更无白眼与人嫌。春来老困还多睡，时有狂风入破帘。
云阶月地一相过，未抵经年别恨多。最恨明朝洗车雨，不令回脚渡天河。
春色过人速如电，及此花时天意深。残春转觉春可惜，愿公作意来追寻。
新筑茅亭涩勒间，蒲团坐久欲忘还。道人应供归来晚，只有野僧相伴闲。
一年春色到溪头，展尽眉闲几点愁。才得东君暂时意，笑他张绪不风流。
门掩春深过客稀，绿阴时复数红飞。疏帘半捲荼蘼雨，小立黄昏待燕归。
古藤阴阴抱寒玉，时向晴窗伴我独。青青不改四时容，绝胜凌霄倚凡木。
蝶醉蜂狂香正浓，晚来阶下坠衰红。开时费尽阳和力，落处难禁一阵风。
山僧邂逅即情亲，野叟留连语更真。淡淡论交端有味，一弹指顷百年身。
灵寿峰前路有苔，松门依旧对山开。幽人野叟寻僧至，时有辉辉大旆来。
莫道山翁老病侵，静中理得旧传琴。朝来有喜君知否，雨展芭蕉二尺心。
长房化去已千年，鬼魅纷纷不畏天。老鳖若来为太守，何人杀向葛陂边。
饱暖君恩岂不知，小儿穷惯只长饥。朝朝听得儿啼处，正是炊粱欲熟时。
觅官千里赴神京，钟老相传盖更倾。未必无心唐事业，金丹一粒误先生。
一种天香学士家，栽时尔祖侍金华。不缘孙子重攀折，那得寒堂再作花。
今年寒食与清明，各自阴晴作么生。细雨千丝不成点，如何也解滴檐声。
胶液中流事可叹，海云飞雨失青天。陆郎地下惊相见，应讶来迟二十年。
回首南皮旧迹存，当时词客半销魂。由来笔札君房妙，一柱灵光镇海门。
踏青游子尘随马，垂白山农泪送春。时雨不来秧节老，邻庄稀见旧年人。
谁家年少恣春游，翠幄朱旗三橹舟。齐唱棹歌江似沸，黄莺啼杀不回头。
识得乘除理自明，梅兰焉肯一时荣。黄泉若觐先姑去，好与曾登作伴行。
臣子应思累世雠，况凭朽壤捍狂流。今人不恨南兵弱，却恨南兵入蔡州。
茅屋参差逐地成，高冈平陇见层层。若教竹木添蒙密，便是山阴道上行。
较猎燕山经几春，雕弓白羽不离身。年来马上浑无力，望见飞鸿指似人。
年年生日好烟花，不用胡琴寄谢家。塞上疾驰千里雪，房中亲奉一流霞。
冯唐白首尚含香，卫武谆谆肯惰荒。万一享年如二老，犹堪烂醉十重阳。
弹击京畿已五期，一廉始叹盖棺时。君王万里犹明见，近有斯人却未知。
三十年前此凭栏，醉听渔笛暮江寒。重来虽复闻三弄，老去终无旧日欢。
楚江亭上秋风起，看发苍梧太守船。千里同行从此别，相逢又隔几多年。
昨日新闻未忍听，忧时赢得鬓毛星。归休高卧西江上，祗恐川原草木腥。
庭槐风静午阴多，睡起西窗日影过。自笑老来无复梦，漫看庭蚁上南柯。
渭川千亩影萧萧，苦旱年来叶半凋。见画忽然兴远思，行人应在灞陵桥。
重峦复岭锁松关，只欠泉声入座间。我若当年侍师侧，不教喝水过他山。
欲理银河一叶舟，不知满架架蒙鸠。汉阴抱瓮苍颜老，孤负今朝乞巧楼。
来时沙碛已冰霜，飞过江南木叶黄。水阔天低云暗澹，朔风吹起自成行。
出磨玉尘除旧廪，捧箱彩缕看新丝。一年丰乐今将半，两殿欢声外得知。
石家金谷旧歌人，起唱花筵泪满巾。红粉少年诸弟子，一时惆怅望梁尘。
图画当年爱洞庭，波心七十二峰青。如今高卧思前事，添得卢公倚石屏。
影事兰皋断水前，孤鸿落照尚依然。凄凉旧曲逢人唱，一段风情恼少年。
五湖春水接遥天，国破君亡不记年。唯有妖娥曾舞处，古台寂寞起愁烟。
佣耕陈胜假为鬼，烂斧王乔诈得仙。若见渊明为我道，并从金母乞长年。
世事兴亡千古意，山花开落几番春。年年惟有岩头月，照尽今人与古人。
蔚蓝胜概世应稀，中有高人隐翠微。那日徵书来古洞，恩光荣耀倍山辉。
闻得去年交院事，世间谁识老师心。青山绿水门前有，净土西方不去寻。
诗罢吾伊尚未停，拥炉更喜共残灯。工夫似此能无间，何患当年艺不成。
投老归耕白下田，青苗犹未罢民钱。半山春色多桃李，无奈花飞怨杜鹃。
书卷纷纷杂药囊，拥衾时炷海南香。衰迟自笑壮心在，喜听北风吹雪床。
于公恸哭三年旱，邹衍含愁五月霜。今我幽愁还似古，皇天无语但苍苍。
入相年馀值狂寇，独随车驾岂非忠。凶胡萌祸根荄远，史笔如何罪及公。
刻木牵丝作老翁，鸡皮鹤发与真同。须臾弄罢寂无事，还似人生一梦中。
嘉陵江色嫩如蓝，凤集山光照马衔。杨柳梨花迎客处，至今时梦到城南。
锦袍朱带玉花骢，著意追欢紫陌东。只道春风属杨柳，不知杨柳有秋风。
鼓声迎客醉还家，社树团栾日影斜。共喜今年春赛好，缠头红有象生花。
狄家天使夜行边，穆卜亲占百字钱。五岭共看蕃落马，便将时雨洗蛮烟。
尚忆年华计及瓜，故侯老矣兴逾加。再从抱瓮看绵瓞，五色文成献帝家。
六年南海逐流萍，不见天边旧酒星。闻道澄江皆鸭绿，敬亭那放谢公醒。
去年秦伐我宜阳，今岁天灾旱且荒。对此不思人力困，楼门何可更高张。
广陌垂杨上苑花，依稀犹记旧韶华。相逢京洛多冠盖，谁是前时并辔家。
挂壁青釭照不眠，相看到此亦堪怜。露寒霜重残萤尽，肠断秋风忆往年。
一筇五老几相携，吟得诗成竟未题。易地不干渠辈事，樵夫只合管樵溪。
羸骖相逐犯风埃，行尽千岩未肯回。送我漳淮三百里，道人何止过溪来。
天柱几条支白日，天门几扇锁明时。阳春发处无根蒂，凭仗东风分外吹。
社雨霏霏湿杏花，农家分喜到州家。苍鹅戏处塘初满，黄犊归时日欲斜。
日涉名园引兴长，绿阴多处石床凉。花时那似今番好，翠筱娟娟过粉墙。
团团翠盖拥江流，十道泉声百尺楼。若向西湖访风景，有人孤枕榄溪舟。
高田拍拍水连塍，早稻将齐晚稻深。闭粜人家争发贷，丰年也有债相寻。
潘园无限北堂欢，捧得除书掩涕看。一夕烽烟劳圣主，雄心那不指楼兰。
平昔相从三十年，白云唯识皖公山。当时肺腑半黄壤，何用枯槁留人间。
太华峰前是故乡，路人遥指读书堂。如今老大骑官马，羞向关西道姓杨。
广陵祠里寻常见，又向山阳楼外开。须信月明风露下，飞仙玉节有时来。
少年时节竞繁华，老大无成只叹嗟。闲里春光今又半，梅花落尽到杨花。
去岁春归留不住，今年春色来何处。洛阳处处是桃源，小车渐转东街去。
战士黄须立道傍，自言曾射左贤王。可怜孤绩无人论，赠与青裘白马郎。
诗情郁郁见须眉，何意君能辄识之。目击道存真有得，傍观袖手岂非痴。
蟾宫兄弟满清都，竞向花前醉索扶。昨夜碧桃源里去，蕊香多少上蜂须。
作客黄亭近楚天，参军谁似孟嘉贤。武昌西望龙山宴，多少风流落帽边。
海上归来牖下终，去时同伴葬辽东。重泉莫叹桐棺薄，玉匣籧篨等是空。
渡洛南观喷玉泉，千峰万峰遥相连。中间一道长如雪，飞入寒潭不记年。
一年归计又蹉跎，落尽梨花春不多。昨夜翠微深处宿，月明无奈子规何。
烟水微茫漾远愁，采菱歌断夕阳收。鹭鹚不省红衣老，犹恋银塘十里秋。
诸公可叹善谋身，误国当时岂一秦。不望夷吾出江左，新亭对泣亦无人。
溪山五里眼花中，万变风光一总空。惟有老师无处语，依然只是旧家风。
难将绣线系年华，才着香罗又换纱。一自合欢人去后，青棠三载已无花。
虎头门外浪如雷，来往舟航几度摧。竭力劳心开鹿步，先生真抱济世才。
我老西行几日还，归心随尔过崤关。晚晴扫得离愁去，稳坐车中饱看山。
伐木歌残友道轻，利交门巷密如萍。岁寒有约人何在，使我披图眼独青。
腰镰上到白云边，惆怅长松不尽年。近市山山皆有主，远山高峭步难前。
我得无言赠麦岐，乾坤游走到何时。千山万水无穷意，分付芙蓉杖一枝。
尧民丧考无生意，杞国忧天有坏时。闻道宗祧归圣嗣，一时收泪贺重熙。
半生道路困风沙，冰雪骎骎到海涯。锄却旧时桃与李，满园多种木绵花。
倪公本是我同参，道价峥嵘冠斗南。千里云山旧游地，何妨杖锡住西庵。
扬子江头春雾消，南风吹上午时潮。白头思家正无赖，隔水桃花人面娇。
垂翅东隅四五年，不知何日遂鸿鶱。传书燕足徒虚语，强学山公醉举鞭。
一别溪头旧钓槎，十年频看凤城花。天恩赐告归来日，不识松萝是我家。
来时秋雨满江楼，归日春风度客舟。回首荆南天一角，月明吹笛下扬州。
东风三种寂无言，共秉清贞谢世喧。云雨梦消冰雪冷，仙踪谁说武陵源。
海阳天外已伤怀，白水墙头转自哀。却是人生难得好，两年只见哭声来。
卧龙决起为时君，寂寞匡庐惟白云。今日仲容修故业，草堂焉敢更移文。
秋色辕门照大旗，塞垣金柝夜迟迟。危楼十丈中天月，尚忆司空坐啸时。
去年移竹比儿长，今岁抽梢已过墙。不待伶伦裁律管，自有天声谐凤凰。
送君不肯泪涟涟，知为男儿心志坚。归去友人来讯问，道吾长夜已三年。
万里南归莫叹嗟，东风持赠玉梅花。百年乔木诗书泽，珍重桂林同守家。
养生尤复要功圆，溜滴南溪石自穿。近见牢山陈道士，微言约我更三年。
朔风吹雪洒渔蓑，水泛鱼鳞钓不多。薄暮收纶归去远，昔年重唱濯缨歌。
野杖闲行日未曛，商歌休思世人闻。生平最是知心物，祗有青山共白云。
百道飞泉作檐溜，绝疑三峡倒龙湫。哀猿为尔空肠断，泪逐潺湲日夜流。
玻璃江上柳如丝，行乐家家要及时。只怪今朝空巷出，使君人日宴蟆颐。
醉时乐事醒时心，异代空将耳目寻。惟有山泉供俯仰，幽芳作意劝登临。
青囊家世数谁精，钱乙当时重两京。先子已随龙驭远，空留人道国医名。
白蛇中断赤旗开，四百年中梦两回。惟有终南旧山色，雨馀犹自送青来。
梅子黄时日日晴，小溪泛尽却山行。绿荫不减来时路，添得黄鹂四五声。
老僧似识众生病，久在山中养药苗。白朮黄精远相寄，知非象马费柔调。
花神有意媚春天，种种珍奇色色妍。莫道霜台无著处，便同莲座供金仙。
咽尽旃毛及雪花，羝羊未乳敢思家。紫貂参实真天赐，不使丁年鬓已华。
贵极台衡世莫京，依然璧水一儒生。只将无限宽洪意，上为皇家致太平。
生朝不乐亦云痴，把酒持螯醉一时。王微也解名相累，抗世安须吏部为。
柳洲亭子绿杨边，姊妹浓妆笑一船。相遇少年阳不识，荡舟故自摆红莲。
蚤抛铅粉卸胭脂，珍重威仪步较迟。金殿正辞方宠日，玉颜人惜未衰时。
苍崖古刹夹清泉，中有元郎几百年。策杖摩挲看不足，壮怀惆怅大江边。
雪汁融融溪棹回，此山林竹亦佳哉。看残未了槐岩在，笋蕨肥时又一来。
陇麦青青沟柳新，春归聚落少逢人。如何试与持鞭手，拂却向来身上尘。
巨木埋根数百年，蔚然苍翠上参天。不归宫阙充梁栋，也作龙舟济大川。
当时猿鹤许相依，烟雾连山隐少微。空谷独留猿鹤在，岩扉长待主人归。
偶尔相逢细问途，不知何事数迁居。微躯所馔能多少，一猎归来满后车。
世人结交须黄金，黄金不多交不深。纵令然诺暂相许，终是悠悠行路心。
六年道路三经此，山色泉声似故人。惭愧老僧相慰问，官郎何事过门频。
丰乐楼头沸管弦，拍床唤酒记当年。而今寂寞空栏楯，楼下涟漪自宛然。
和尚东来泊钓船，一溪秋水月明天。此中定有高人出，为忆前身几百年。
琼仙服尽紫金丹，不识人间有岁寒。一笑荒村春似海，载歌淇澳报平安。
政府几年仍陋室，官居今见有高楼。和衷幸借同寅力，亦汝殷勤解董修。
峡上相逢惟话道，湘中一笑又成诗。竞将酬唱夸新句，不为穷愁减昔时。
金编诵处无人见，玉洞题时有凤知。昨夜忽然何处去，月中吟就白云诗。
竹西失却上方老，石塔还逢惠照师。我亦化身东海去，姓名莫遣世人知。
栀子红时人正愁，故宫衰草不胜秋。西风吹落青城月，啼得山禽也白头。
太白之精出李白，诗中元帅酒家豪。轩然眉目已如此，况著当年宫锦袍。
左南桥上见河州，遗老相依赤岸头。匝塞歌钟受恩者，谁怜被发哭东流。
少年东抹更西涂，菽水高堂亦望予。今日更无人望我，秪应长是我思渠。
逸气棱棱不受羁，苍林磨痒立多时。会应有待王良驭，掣电追风始见奇。
骨清年少眼如冰，凤羽参差五色层。天上麒麟时一下，人间不独有徐陵。
绿水逶迤城两面，清风摇动稻千畦。独乘幽兴携樽酒，小艇归时月已低。
少小交游廿载馀，往来门巷几曾虚。夕阳泪洒邻人篴，何处而今觅旧居。
鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
月明山静海无尘，鹤氅翩跹玉一痕。却记别时春已暮，落花都付富家村。
铭旌一丈袅寒烟，泪逐西风洒道边。纵使后人能百岁，太平谁识靖康年。
正觉留题久岑寂，此后此意谁知得。老僧揖入廊东头，摩挲石刻令人忆。
我钻故纸似痴蝇，汝复孳孳不少惩。父子更兼师友分，夜深常共短檠灯。
海棠微露湿胭脂，杨柳轻风弄碧丝。一片春光都是恨，佳人睡起倚楼时。
别后吟髭半染霜，襟怀无复旧时狂。琳宫梵宇金台下，回想清游是梦乡。
万里南行岂偶然，黄粱一枕梦邯郸。初无惠政苏疲俗，父老休迎旧长官。
阚公山绕阚公湖，舍宅年犹记赤乌。寂寂寺门霜叶里，水禽飞上石浮屠。
杜鹃非是翠芳残，底事年年叫出山。纸帐竹床清到底，不堪声入梦魂闲。
云收寒日两高峰，窣堵波连翠崦重。南北之间有龙井，十年前事一枝筇。
此夜秋怀谁得知，幽虫相语替人悲。自从啼破黄昏后，直到寒窗无月时。
红头虽然似花枝，早秋虽胜未为奇。再来得胜亦不可，胜少输多何必疑。
敲空作响人皆听，听听之时非是声。海藏龙宫留不住，却来个里现全身。
措顾蛟鼍宅九衢，谁能经济运雄图。先生道义为舟楫，可但三江与五湖。
莫恃青春两颊红，年来我已鬓如蓬。盘洲野处源流在，早挹文名尉若翁。
鄱阳春水渺连空，烟屿飞花远近红。石渚买鱼新斫脍，一时风致似吴中。
百亩新承溪上堰，年荒幸免为饥啼。举家从此无忧色，却笑涪翁悯跛奚。
君去霜台无御史，君来秋省有刑官。百年节操惟松柏，休负当时旧岁寒。
外道粗心惯崄夷，老胡鞭影露针锥。行人拾得东门兔，谁管韩獹精力疲。
貂蝉家世旧王孙，西指濠梁是故园。雪霁四山狐兔出，笑携弓矢猎平原。
汉守曾为绛帐师，升堂高弟许抠衣。传经无复当时事，只有沙禽自在飞。
皇天大父亿人皆，四散均分不厚乖。富贵相承三世足，曾孙不第苦伤怀。
水斛安排镜面平，菰蒲初种已齐生。晚来雨过浮萍少，看见鱼儿作队行。
子时气对尾闾关，夹脊河车透顶门。一颗水晶入炉内，赤龙含汞上泥丸。
万里风吹上水船，锦帆腹饱去飘翩。不知犹是长江面，只道乘槎直上天。
道是月明星便稀，阿瞒此句未为奇。今宵斗柄也不见，一镜孤光天四垂。
文词蚤岁诸儒上，操行当朝国士期。清世急贤千载事，白头赍志一州麾。
扬子江心铸鉴成，俗传兹日最标灵。宣猷视学通文史，问膳多欢奉帝廷。
手自封题寄故人，聊将风味赴诗唇。千年尚忆唐羌疏，不污华清驿骑尘。
云白天青映海山，使君花县白云间。山中老稚收成毕，齐望双凫日下还。
昔年将去玉京游，第一仙人许状头。今日幸为秦晋会，早教鸾凤下妆楼。
年来游宦远松楸，越雪吴霜带满头。乞得祠宫养衰病，白岩香火共僧修。
柏水为粮自疗饥，春江千里正逶迤。应知偃鼠归休地，不在神龙起蛰时。
门前乔木翠生烟，一姓同居几百年。闻说省郎无恙日，紫荆花下酒如泉。
永丰坊里旧腰支，曾见青青初种时。看尽道边离别恨，争教风絮不狂飞。
自知年几偏应少，先把屠苏不让春。傥更数年逢此日，还应惆怅羡他人。
腊尽江梅未放春，欲将何物赠情亲。端居陋巷有真乐，寄语吴门老丈人。
奉寄无灰酒十罂，一杯入药可长生。药成预约分酬我，眉寿相期比老彭。
萧条吏散如堪适，萧洒诗成亦可娱。王谢异时同惠我，只惭笔力不能俱。
吴山已远见淮山，未觉风尘上客颜。家在沧浪重回首，彷徉且作半年闲。
买舟南岳去寻医，七十今年病不支。倾盖独怜熊御史，肺肝今彻野人知。
千里王孙归未能，风云意气每超腾。年来裘马遨游处，不是金陵即广陵。
江隔西兴老翠鬟，转头即是海门山。八盘岭下移家住，安听潮声到梦间。
龙卧灵湫志未伸，时时喷水撒行人。虽然未救苍生旱，聊欲澄清世上尘。
细草荒烟古墓田，知经寒食几年天。雪条花下翩翩纸，疑是曾分白打钱。
霜满谯楼报五更，道人睡稳几曾听。金街应有朝天客，佩马禁寒望晓星。
闻道长安异昔时，秋风落日草离离。九成宫阙无寻处，空有人来拂断碑。
钱夏老成无复见，张萧逸驾亦难攀。风流一日同千载，犹记当时杖屦间。
红烛芳筵惜夜分，歌楼管咽思难闻。早知怨别人间世，不下青山老白云。
早眠晏起自安恬，头上从教白发添。和了十诗赊七字，太平时节效陶潜。
天理人伦古到今，一门三世弟兄心。紫荆树树花如锦，方信春风无浅深。
宴罢瑶池醉不任，仙人那有世人心。良工欲写无言意，自托丹青作酒箴。
红潮初上玉船空，假道青州一水通。相去尘寰千万里，不愁日夜不春风。
名园新景极幽寻，廊庙功名江海心。广作岩扉容驷马，他年此路待飞金。
此君老去更风猷，冰雪生寒我辈流。穿径略容携客共，交情畴昔雅相投。
今年秋暑更禁它，无计商量奈热何。一霎飘萧凉一日，雨来销得几多多。
不作林间曳履行，老来春日总无情。还惊柳上风催燕，又见花边雨弄晴。
春日台空霸气消，黄金已尽草萧萧。即今盛世兴贤哲，燕市无劳买骏招。
百有馀年泽未穷，寒潭秋月寸心同。尼山想像人如玉，夜半相逢梦寐中。
梁园歌舞足风流，美酒如刀解断愁。忆得少年多乐事，夜深灯火上樊楼。
能不求知是甚时，少留意处自家知。当年沮溺非吾见，见得宣尼却是谁。
穷檐小市百年州，浅濑平沙万古流。天运人谋镇如此，晚醺时上驿南楼。
一州佳处尽裴回，惟有东丁院未来。身是江南老桑苎，诸君小住共茶杯。
欲访乔松绝世名，人寰亲侣不胜情。婆娑素却是非障，宛在蓬瀛顶上行。
一乐堂中坐绛帷，青髫白发劝银卮。今宵剪烛京华邸，感慨重逢话昔时。
杏桃落尽清明后，姚魏开时谷雨中。为问西湖陈处士，青梅煮酒有谁同。
边城寂寞岁将阑，浊酒频斟醉不欢。一点青灯霜月白，野凫风起石窗寒。
小亭新筑赏天香，恍惚春风旧洛阳。人道此翁畦菜手，元来亦解种姚黄。
得鹿欢呼事已非，可能蕉覆却空归。多情最是闲窗蝶，长绕琼华蕊上飞。
中外相连弟与兄，新加小县子男名。才年三十佩铜印，知尔弦歌汉水清。
风前无赖花飞急，少待须臾莫仓卒。不堪姚魏遽飘零，尚有酴醾能秀发。
鹤立高枝暂尔安，无情荡子弹金丸。老来还有冲霄志，莫作投林倦翮看。
台家水利有科条，膏润千年废一朝。安得能言两黄鹄，为君重唱复陂谣。
灵药无根岁岁肥，老人峰下长新薇。王乔不带神仙骨，空向山头坐不归。
帝遣银河一派垂，古来惟有谪仙词。飞流溅沫知多少，不与徐凝洗恶诗。
今年下诏复河湟，峡路王师出省章。已报龙支新拓境，更开属国处降羌。
少年心志欲摩空，渐老卑飞悔满悰。早悟割鸡堪饱腹，不须辛苦学屠龙。
曾郎学行冠姻亲，赵子才能又绝伦。仲弟故应同二妙，一时先后委埃尘。
种树还如种善根，自须积累付儿孙。从人觅得能多少，争得成阴便满园。
红芍花开端午时，江南游客苦相疑。上京不是春光晚，自是天家日景迟。
辣辣辛辛一味禅，惯常岂在杓头边。一千五百善知识，未出门时话已圆。
天生桥畔水交流，夹岸花飞逐客舟。时听山禽歌一曲，何须吹笛舞凉州。
谋袁大似为曹谋，却道辛毗破冀州。五夜邺沟深二丈，袁公神武一时休。
为觅新篁雪后移，殷勤都莫遣根知。道人要作骑龙杖，与子相从到葛陂。
怀土怀居小丈夫，首丘祇觉老心孤。须营浙右归耕地，五福星明正照吴。
薜荔坛高秋十分，汉时笙鹤杳无闻。平明一觉西风梦，吹落人间半是云。
只是从前疏拙身，而今结驷昔悬鹑。伯鸾老去无遗恨，独忆同操井臼人。
法云宝月自空山，相业都归双鬓斑。便得人传图画好，百年何有断碑间。
待船日日恨船迟，船头水声无断时。昨夜天清好新月，谁家学得画蛾眉。
谁教阉宦作权臣，肃代优游到敬文。三子谋疏谁不道，泄机也合罪刘蕡。
王伯规模有事功，偏方乘间得争雄。彼时应笑人成败，覆辙争知个个同。
奕枰著著穷机变，庖刃恢恢中会通。世俗吏能那并比，汗颜血指竟何功。
季子居高视曷卑，荣公一笑古来稀。当年道左遗何物，不是升堂老敝衣。
伏轼长嘶动石门，时艰满目几消魂。非干冀北空群久，羁靮年来苦渐繁。
见说家山富海棠，杜陵才短没篇章。烦君开口道一句，撺掇教他分外香。
鹤发仙人年德尊，大贤之后更多闻。风流异日窥前辈，议论班班总不群。
板桥诗老未还家，村舍儿童扫雪花。春酒山中犹未熟，罢吟应试小团茶。
不用籯金累世资，名家人物照清时。碧梧翠竹今何羡，森立庭前丹桂枝。
古有如来号定光，百年真相为重装。面前涌出香炉石，欲使人烧无尽香。
尔雅台前竹木疏，明月台前月影孤。试问当年著书者，二台留得此间无。
戒舍工夫老未圆，百双鸡子送残年。一生般若成何事，赢得江头载荻船。
遗篇寂寞论心少，一见吾人意已倾。冰雪持身金石志，它年事业更光明。
世上于今重检身，吾徒耽酒作狂人。西曹旧事多持法，慎莫吐他丞相茵。
花开次第剪繁枝，先后争妍各是时。谩和新篇随尺素，何须亲见始题诗。
老鹤玄猿伴采芝，有时长叹独移时。翠娥红粉浑如剑，杀尽世人人不知。
直道难容今古同，江边谁识玉堂公。万言书在人人读，惆怅相看是画中。
眠溪大树不见日，牧鹅小儿兼钓鱼。南风相送玉湖口，舟子饭时吾读书。
岭下看山似伏涛，见人上岭旋争豪。一登一陟一回顾，我脚高时他更高。
越多名族又多才，诸老篇章取次裁。但看江湖诗一卷，定知胸次不尘埃。
一枝开破一年春，斗蕊稠花总后尘。却恨无媒怜独夜，月偷清影向何人。
昨夜凉风又飒然，萤飘叶坠卧床前。逢秋莫叹须知分，已过潘安三十年。
外家宅相悲零落，母氏风流记阿姨。独有吾兄今又去，百年亲话更谁知。
老来心地烂如泥，卜得胥湖作虎溪。七十二峰烟浪阔，听他游子路头迷。
边头万马似云屯，准备秋风压战尘。何日将军收虎帐，道旁筑屋免勤民。
龟衔甘露争先到，凤吸醴泉随后来。投在太清仙酒瓮，道人日饮两三杯。
经年不到西兰若，清论常怀远法师。昨日过门阙迎送，一编高绝见风期。
猎猎翩翩赤羽旗，霜裁风剪乱零吹。打窗便是敲篷响，梦断吴江欲冷时。
语戆情知忤要人，此心谋国不谋身。一麾得请天南去，出处应堪白老亲。
几丝微雨噀前山，半点轻寒健牡丹。只道一春晴较少，到它晴了是春残。
传家自有回銮疏，择术深攻素问篇。莫道史迁今日少，仓公同传待他年。
我爱卢家道子贤，悼亡之后只萧然。虎儿向我能求字，玉雪肌肤更可怜。
韦曲江边老钓翁，自怡堂上主人公。当初不合曾相识，直至山穷水又穷。
几番相忆强悲歌，久客京华奈老何。莫怪年来倍惆怅，白头亲旧已无多。
常言龙德本天仙，谁谓仙人每学仙。更道玄元指李日，多于王母种桃年。
九重严召动千官，五岭流人鬓渐残。可笑张兄与邢弟，对床时把剑书看。
郊原冷落霜风后，桑柘萧条兵火馀。试问当时卿与相，几家犹有旧田庐。
山形天矫苍精剑，日气曈曚紫磨丹。度尽世人人不识，青烟起处是邯郸。
老干斜披数点香，便移顽石亚欹长。蓬头自是山人妇，不可无裙借薜裳。
韩子文章日月光，当时闽海一欧阳。不论观察如常衮，分得三珠夜已光。
烹茶茅屋掩柴扉，双耸吟肩更撚髭。策杖逋仙山下去，骚人正是兴来时。
著心寻处元无物，开眼见时都是天。楚市少年霸陵尉，纷纷蠛蠓过吾前。
历历风沙貌得真，两雏牵挽意逡巡。不知野店黄昏后，谁画当年断臂人。
滋蔓年来愈更深，一刀截断了无因。不知大道陵迟处，绊倒几多忙走人。
江南九子云深处，亦有新罗国里人。用夏变夷夷变夏，世间毕竟是谁真。
天地机藏一束书，几回欲授又踌躇。汉家四百年天下，都在鸡声未唱初。
幽踪野径旧时游，洞口云深变暮秋。把臂不知天上下，一谈千古惘生愁。
万里江湖一叶身，来时逢雪又逢春。天南地北年年客，只有芦花似故人。
拂袖归来久闭关，道人剥啄访平安。要知对面刘高尚，即是翻身靖长官。
江湖春水欲生时，开尽梅花雁北飞。风雨满庭人不寐，小窗灯火夜深微。
一蓑春雨江门钓，万里长风海上吹。南岳归来无一事，小庐峰顶卧观时。
多少全真去坐圜，原来与已不相关。若非亲见张平叔，四百金丹也是闲。
园中种树多桃李，每到开时不及看。但愿花神长入思，芳情岂必在凭阑。
巍巍阙里与天崇，礼乐诗书万世宗。但说周公曾入梦，宁于老氏叹犹龙。
径荒空道菊犹存，岂不怀归病苦昏。乞得邻花有根拨，带泥栽著定州盆。
流年赋分长多感，尽日长思立短亭。犹谢海棠花始发，似留春色向凋零。
东君珂佩响珊珊，青驭多时下九关。方信玉霄千万里，春风犹未到人间。
我昔寻君扣竹扉，醉中曾写竹间诗。别来几度空相忆，多在青灯听雨时。
双鹊营巢浪苦辛，拣条衔折不辞频。旧条老硬新条韧，却向篱根拾落薪。
野老何堪太史情，醇醪分注玉壶清。天生我有江湖兴，独自推篷对月倾。
华表苍苍立墓门，百年翁仲至今存。行人为说尚书墓，何处流传有子孙。
科笋如刳佛面皮，科灯如点佛膏脂。重科叠科何时了，奉劝诸官发大悲。
生近重阳令节时，菊花香送玉杯迟。先予一日怜桃叶，共命雌雄总画眉。
白头祖母命相依，此地当年共食薇。二十五年如昨日，伤心同去不同归。
母子相逢几万年，夕阳梦断岂堪言。多时不隔如今见，赵州勘破老婆禅。
西陵渡头秋水寒，年年岁岁走儒冠。不知天姥山中客，十载关门傲长官。
弱骨柔肌属体时，相偎难许半衾离。如何买得春休到，只有寒宵与意宜。
王孙潇洒皂纶巾，独起高轩出市尘。见说年来书更熟，门前常有问奇人。
连衽成帷迓汉官，翠楼沽酒满城欢。白头翁媪相扶拜，垂老从今几度看。
家家绩火夜深明，处处新畬雨后耕。常愧老身无一事，地炉坚坐听风声。
大手从容静塞尘，人间犹诵病参军。诗家态度公能继，还见春空蔼蔼云。
北风吹浪作龙楼，疑是乾坤正气浮。闻说当年杨太后，间关挥泪渡中流。
小儿缘天摘列宿，老子含饴弄稚孙。郊居得此岂不乐，无奈催租人打门。
体能中格号时文，能料科场可策勋。此外更资为学在，木须根立乃凌云。
一月衰颜几笑开，生前相遇且衔杯。莲塘十里花如锦，有底忙时不肯来。
拟借丹青画作图，退休老子作渔夫。凤凰池上虽荣贵，何似清闲看浴凫。
见时无事去还思，往往来参去不辞。弗是山林傲轩冕，澹台有请独无私。
晚风吹雨过西畴，恻恻轻寒似早秋。燕乳鸠鸣春又老，可堪芳草唤人愁。
闭户凝神四十年，青鸾赤玺策云轩。琼棺数月金躯冷，满室天香酹一樽。
彩云飞拥翠华春，寒耿疏星照紫宸。晓向承天门外望，过桥多少谢恩人。
玉质纯苍理致精，锋芒都尽墨无声。相如间道还持去，肯要秦人十五城。
风堕何能续断弦，只凭樽酒送彫年。仙人示我长生术，除却醉乡非洞天。
气映朱明景自奇，幽窗惟有对君宜。年来晏起无多事，也学韦庄改旧诗。
少年曾负请缨雄，转眼青袍万事空。今日独馀霜鬓在，一肩舆坐度居庸。
苍苍不改岁寒姿，绝似天山啮雪时。墓左株株皆祭酒，行人再拜不曾迟。
衰年炎暑体如焚，幸有此君为细君。纨扇无人挥亦得，一床一簟卧南薰。
长河银汉两漫漫，今夕夫君共木兰。一道风沙怜弱质，千秋意气讶冲冠。
召伯津头江水斜，茅茨竹里有人家。当年谢傅甘棠树，今日春风野草花。
病馀倦甚唯思睡，醉里欢来拟欲颠。饮罢空山身老矣，梦回清暑意翛然。
野草寒螀伴客眠，愁心何处对江天。芦沙一碧闻孤雁，欲写闲情不记年。
万顷琅玕压碧云，清风幽兴渺无垠。当时首肯说不得，不意相知有此君。
村落家家社酒香，杂花开尽绿阴凉。山畦是处田畴美，时有归牛带夕阳。
夫差剑老敛锋铓，击石何须试道傍。若是鞭笞龙象手，只将尺箠起群羊。
愁兼杨柳一丝丝，客舍江南暮雨时。自入春来才思减，杏花开过不题诗。
去年侍从谒长陵，此日重来恸倍增。春柳春花浑似昔，献陵陵树复层层。
渴饮茅柴不计杯，有时跌倒在苍苔。松风浩荡俄吹醒，安用龙巾拭吐哉。
江北江南叠鼓催，清香清泪各徘徊。知君清德用无尽，棹欲移时留蜡梅。
仙人拍手雪成团，黄花欲入紫河难。子母一时流作水，变化还同九转丹。
东楼特杰少陵诗，锁江颉颃涪翁题。两翁诗阵屹相向，千载名与江山齐。
群凶万队一时平，沧海无波岭瘴清。帐下共推擒虎将，江南只数义乌兵。
鹏程九万翼方展，桃实三千花正开。再拜愿伸难老颂，仙风定合继蓬莱。
密掩柴门断还往，道人履迹破苍苔。青灯相对语离夜，况复打窗风雨来。
去来夫子本无情，奇字新经志不成。今日江湖从学者，人人讳道是门生。
先生坐时云满裳，先生卧时云满床。白云终日自来去，若比先生云尚忙。
灵照羁魂章水西，冷风残雪古招提。老怀已作空花看，更把楞严晓病妻。
五骑行歌五马前，乱云轻点乱峰巅。此时佳兴此中醉，一阕清诗一玉船。
一自连云栈道开，杜鹃啼血溅莓苔。不如归去无人听，几个朝衣出蜀来。
当时仲达号知兵，此地如何驻魏营。惧战却甘巾帼辱，至今沟水寂无声。
几年孤客在桑乾，借得书来彻夜看。穷达不须重辨命，紫岩山下老南冠。
拥树溪云迷近远，低檐山果乱红青。莫言身外都无事，早晚焚香看道经。
老大难为少贵谋，错将心思问羊裘。谏垣不是延宾地，依旧桐江一钓舟。
踏水穿云入翠萝，情知不恋旧时窠。巉岩头角今须别，试比黄龙较几多。
新都司马病维摩，说法虽多法不多。若使见时无一字，曼殊何处起风波。
无心随处梦魂安，古柏台深五月寒。自笑青山老居士，松窗闲杀旧蒲团。
长笑庭花各样妆，竞呈春色占时芳。孤标冰雪年年伴，只作人闲独自香。
忽雷驳散紫花文，明月弓韬青海云。莫向灞陵愁醉尉，何人不道李将军。
祝文经纬吕公情，同志三年积虑成。谢得馀年□□过，因超六合到生生。
野径孤横雪外枝，岁寒了不受春知。世间所谓奇男子，除却梅花更是谁。
短剑随枪暮合围，寒风吹血着人飞。朝来道上看归骑，一片红冰冷铁衣。
竹下幽香祗自知，孤高终近岁寒姿。垂杨曼舞多娇态，倚赖东风得几时。
去马来舟绝往还，此中情味却相干。明年知是明寒食，待约花梢月下看。
一径崎岖入谷中，翠条红刺罥春丛。花深时有人相应，竹密初疑路不通。
谩道龙驹踏杀人，梅花成实又逢春。不因嚼碎无留核，谁为征蓬洗客尘。
潇湘少驻便经年，自信孤忠莫问天。果为冕旒勤注想，不容泉石得高眠。
一往穿云入汉游，长风吹断送沧洲。谁传华表千年恨，𫛛鹊无情不共愁。
燕宁轩里集群仙，薄宦归来又两年。梅影舞风风舞雪，劝人何苦怯金船。
燕赵相望一箭飞，东风吹老故山薇。江南万里烟波阔，不似垂鞭信马归。
麟阁功名属少年，笑他皓首只翛然。闻名虽未披云雾，勉力期攀鲁仲连。
愿续当年李侍郎，遗言谢世报高皇。独怜一片忠贞骨，不死沙场死法场。
紫云回薄隐新愁，早起钟声也是不。遍地葱花两三亩，至今人道景阳楼。
老去光阴日日悭，更无大药驻朱颜。近来学得长生诀，十二时中总放闲。
叠嶂青林雨气昏，侧身南望几销魂。何时得似村东叟，日晏牵牛系树根。
道边桃李绿阴繁，花落难招万片魂。只有清汾流不尽，年年长是绕孤村。
浏浏清风下曲阿，亭亭午影转庭柯。帘钩不捲通明处，时有流莺趁蝶过。
街头谜语苦人思，箫鼓当前总不知。定要中时方罢手，重轻灯信听灯师。
少不如人老岂如，并将衰病益空疏。茂陵词笔吾何敢，赖有清言慰索居。
皓发庞眉四老翁，商山采尽紫芝丛。安刘毕竟成何事，空堕留侯巧计中。
北风吹雪暗天山，憔悴蛾眉去不还。薄命便教边地老，归魂应度玉门关。
一度诗来一见君，只应芳杜袭兰薰。有时写到游仙句，绕笔秋香生紫云。
冰雪塞天阳气转，幽香飞动老龙鳞。平生每事居人后，十月严凝占得春。
孤山别后有谁怜，踏雪看花又一年。几度相思空夜月，角声吹恨不成眠。
忆归休上越王台，欲写愁肠愧不才。跨马出郊时极目，谁家桃李乱中开。
张乐鱼龙侵岸听，赋诗贾客倚船看。他年得第彤庭直，拜疏终求鄂渚官。
兔台灵药可延年，试问冰娥乞数圆。长愿身轻华发少，台阶正在五云边。
万世纲常具六经，天应未遽丧斯文。焚书欲灭先王道，道在人心不可焚。
寂寞空阶草乱生，簟凉风动若为情。不知独坐闲多少，看得蜘蛛结网成。
三日要行还止住，冷沙寒水暗消春。一千四百芜湖路，怨雨愁风多少人。
妙处和春莫遣知，晚尊随柳逐花移。落花绣地春深日，翠柳筛空月上时。
好道君王遇亦难，变通灵异几多般。介先生有神仙术，钓得鲈鱼在玉盘。
东风吹老桂花天，坐久寒生月下毡。见许夜深移艇过，笛声何处二更前。
绛节秋逢鸾鹤群，安期遣信欲相闻。袖中亦有千年枣，不羡瀛洲五色云。
朔风几夜相回薄，世路秪今多苦辛。擒寇可无悬瓠将，泛舟未许剡溪人。
鸣鞘响断苑墙平，敲戛惟闻风玉声。三百年间陵谷变，寒潮不到石头城。
岂有芙蓉得久妍，秦嘉针药累三年。三年词赋无多作，乐府惟歌妇病篇。
溪南一向几多垂，欲咏终难比并伊。应是彤庭将御试，麻衣群见折腰时。
年来养病卧岩阿，多谢庞公尽室过。若询击竹家风事，休把虚空更撮摩。
老托藜筇与竹舆，关山千里从龙车。五年重过头成雪，料得山灵也笑渠。
多时海上日光催，犹道千山雨未开。总被浮云能障断，龙沙不见翠华回。
五更风雪霁层霄，残月寒星共泬寥。道路长如之字转，胡人能以近为遥。
百里旌旗蔽楚天，黄龙青雀化炎烟。可怜酾酒临江上，正是孙郎跃马年。
一鹭南飞道偶然，忽然百百复千千。江淮总属天家管，不肯营巢向北边。
一去朝阳寂不闻，西康台北起寒云。梧花竹实年年事，柰此喧啾百鸟群。
西湖小阁多延月，好友同舟半是僧。寄语江南老桑苎，秋山紫蕨忆行縢。
问我平生遗我诗，清风明月想襟期。此心若道元无事，似我江门看水时。
宝叶山中源悟师，布衲百结面如痴。十年相忆忽在眼，谈笑甚似仍耽诗。
篮舆屈曲上中岩，峻壁危峰面面山。心月亭前何世界，不知天上与人间。
山腰涧曲绕短垣，百怪老树龙蛇蜿。山翁有时抱琴至，雪霁月明开此轩。
龙井侬分玉乳花，虎丘余剪碧璚芽。何时踞坐松阴下，纱帽藤衫对品茶。
牢落天涯身百忧，故人千里肯相投。知君强记当年事，莫说家山恐泪流。
一枝独立众芳先，小翠长红一任妍。缟袂仙人来阅世，向来手眼故千千。
小湘峡口雾连天，三尺渔竿两桨船。钓得嘉鱼送官舫，老夫不是买无钱。
烟草茫茫楚泽秋，牧童吹笛唤归牛。九衢不是风尘少，一点能来此地不。
云旗阿母降珠庭，母为双成欲授经。尘世登真无要诀，药囊辛苦贮参苓。
早正中闱妇道成，曾裨内禅母仪新。如今永与勋华主，共享千春及万春。
咫尺云山便出尘，我生长日自因循。凭君画取江南胜，留向东斋伴老身。
双树阴阴落翠岩，一灯千古破幽关。也知诸法皆如幻，甘老烟霞水石间。
偶出云泉谒礼闱，篇章曾沐汉皇知。无谋静国东归去，羞过商山四老祠。
秋日留连野老家，朱槃鲊脔粲如花。已炊藟散真珠米，更点丁坑白雪茶。
鬓毛垂雪欲毵毵，道路风波老不堪。系缆短亭聊自慰，青山数点见江南。
亭畔频频赠一枝，欲开犹似未开时。直愁秋气催花早，莫怕吴王宫里知。
修身世世诗书业，营利明明市井人。安得后生俱自好，百年门户本来贫。
澄心茧纸墨花香，上有元晖古印章。怪底径山山寺里，老僧衣袖著潇湘。
十年名挂齿牙间，驱使风云太不闲。此日冥心还造化，他时只好施青山。
蜻蜓低傍豆花飞，络纬无声抱竹枝。忆得西湖烟雨里，小园清晓独行时。
不寒不暖杏花天，争看蚕丛古寺边。旧日尚留耕雨具，新年难得买花钱。
苔峰只就阶基列，卧榻云窗烟翠凉。老去山中贪胜赏，只应迢递负三湘。
踏遍红尘四百州，几多风月是良俦。朝来应笑酡颜叟，道不相侔风马牛。
云山烟水苦难亲，野草幽花各自春。赖有高楼能聚远，一时收拾与闲人。
敬吊先生落照中，纸烟销尽酒樽空。牛羊上垄无人管，岂为当时面发红。
满路吴民起颂声，愿言借寇向承明。春风三月棠阴下，多少儿童竹马迎。
故国名园久别离，今朝楚树发南枝。晴天归路好相逐，正是峰前回雁时。
庑下浮沈老伯鸾，树间寂寞隐申蟠。主翁倘解怜芳洁，莫作藤萝枳棘看。
平生梦想曲江公，五百年来间气钟。行客不知经世业，往来惟羡道傍松。
闻道崔公作芦雁，端如庄叟玩鯈鱼。鶱翔唼啑妙百态，君看老因般礴馀。
闭门旬日怕冲泥，药笼全荒水拍堤。迢递十年鸣佩侣，五更风雨候晨鸡。
丝丝柳翠连云幕，点点鸥轻漾晚波。时事无心随兴远，日长闲处理衣蓑。
瓜烂东陵老废锄，野民八十尚耽书。窗风文字翻叶叶，抱膝长吟一拥炉。
有时幽鸟百般啼，无数阶头萱草齐。第一怕听泥滑滑，再三莫放雨凄凄。
张灯秪许到更阑，纵有笙歌懒作欢。空忆旧时明月色，连宵还恨不曾看。
每道别离今果离，是谁欢喜是谁悲。共将心事常相忆，记我丁宁四首诗。
三十年来访道场，骊珠夺得是寻常。今日倚松重借问，摩尼从此转晶光。
醉别蓬莱定几年，被人呼是谪神仙。人间未有飞腾地，老去骑鲸却上天。
人世情怀已索然，幸无不义入黄泉。不须永诀行相见，六十三翁能几年。
一蒲青草自年年，万叠苍山对夕烟。静后观心如止水，高高明月在中天。
诏赐田租墨未干，诛夷顿失主恩宽。一朝罢却军兴费，四海疮痍动地欢。
金张亭馆帝城边，北里南邻竞管弦。山鸟日来游客醉，曲池芳草自年年。
汉川云梦有租田，今岁应逢大有年。约束诸僮公出纳，羡馀留粜杖头钱。
点墨挥毫势始停，起来耳目共时醒。一窗月色元无响，四壁虫声不见形。
颗如松子色如樱，未识蹉跎欲半生。岁杪监州曾见树，时新入座久闻名。
竹风带雨作秋声，半睡惟闻鸟雀争。老病衰残惟骨立，白头看镜不须惊。
昔传难貌志公真，我道斯言尚未亲。刹刹尘尘无处避，丹青也是本来人。
触目风光不易裁，此间何似舞雩台。病躯若得长无事，春服成时岁一来。
去年春作耆英会，一坐簪绅仰典刑。今日共嗟天不慭，惟瞻英范在丹青。
羽幰新从帝所回，馀欢未尽玳筵开。醉抛青子香泥上，留与王家取次栽。
屋山竹树带疏蝉，净扫风轩散发眠。老子平生无长物，陶诗一卷枕屏边。
今年液水满西畴，父老人人卜有秋。只要耕犁及时节，裹茶买饼去租牛。
一棹乘危岂易料，是时风雨正潇潇。知君善庆今无限，及第当年但蚁桥。
老眼青青望洞庭，虹垂断岸月初生。滔滔桥下无情水，不为吴王洗甲兵。
良畴芳圃汩飞埃，生意颙颙望震雷。北岭有云空自绕，几时为雨出山来。
肩舆坐睡茶力短，野堠无文山路长。鸦鹊声欢人不会，枇杷一树十分黄。
忆昔黄昏访老逋，小舟乘月渡西湖。暗香浮动人声寂，皓鹤飞来只影孤。
黄苇丹枫叶落时，水云漠漠雁来迟。秋风长是身为客，已自伤心况别离。
团蒲曲几坐成痴，北看南观恍是非。道眼已空诗眼在，梅花欲动雪花稀。
去年相访宿吾庐，露滴苍苔夜话迟。湖水晚来清不极，今秋又是月圆时。
万郎风骨自清奇，解赴从军五字诗。却笑当年杜陵老，谩称骥子好男儿。
永和不到又经秋，淡日微风好放舟。最是可怜江上路，人来人去几时休。
镜里容颜只自知，承恩犹记昔年期。晓莺啼上宫门柳，又是长安二月时。
红女机裁供奉稀，外家无复恃恩私。江东父老聊须活，此是尧汤水旱时。
寒食宫中也禁烟，郁金堂北画鞦韆。梨花明月皆如雪，时送清香到酒前。
乌鸢衔纸欲成窠，寒食羁愁不奈多。梦到鹿门亲上冢，花前老泪欲悬河。
十七篇诗酒满壶，赣州风景塞绳枢。诗中有画今摩诘，安用当年八境图。
买得虚名东路归，自怜鸥鸟本忘机。吾师不用苦迎送，亦是当时一布衣。
石女翩翻鸟道飞，渊明琴上抚冰丝。缓歌劫外阳春曲，慢看盘中白雪词。
林生牢落叹萍蓬，词采飘飘甑屡空。闻道河阳花满县，欲从大手借春风。
江城禁火复登堂，相顾怆然为滥觞。慧命如丝谁断续，老成凋谢倍增伤。
百年天下是金瓯，根柢东南此四州。同日震惊非小异，使君何以慰宸忧。
鹅黄满壶载船头，酒能解愁人自愁。长堤车马如流水，朝来莫去几时休。
小雪晴沙不作泥，疏帘红日弄朝晖。年华已伴梅梢晚，春色先从草际归。
薰风四月树阴合，无事高眠昼漏长。觉后已疑人世改，起看林影上东墙。
碧水丹山映杖藜，夕阳犹在小桥西。微吟不道惊溪鸟，飞入乱云深处啼。
伏枕高斋有所思，诸贤莫讶拜恩迟。圣躬不豫仓皇日，正是累臣请代时。
元龙湖海旧襟期，叔度汪洋万顷陂。知君不作媕娿态，拟见澄清报盛时。
对花味道兴何长，好学颜家到坐忘。莫与红尘儿辈道，心清正自得真香。
仙山曾谒大茅君，桥里桃花两路分。不道楼台风雨上，又闻鸡犬隔春云。
雪里看花花里眠，莫愁飞雪到新年。愁人只有湘山路，漫入寒芦苦竹烟。
客中时序又匆匆，孤坐初春小雨中。弄水攀松去年事，令人忆杀洞霄宫。
闻寻冰雪出边陲，一局残棋一卷诗。吟罢便愁田海换，何须更待烂柯时。
隋唐而下贵公卿，近世风波走利名。借问天津桥下水，当时湍急作何声。
好山近看未为奇，远看全胜近看时。回望七峰云外笋，两峰高绝五峰低。
明开暗合似知时，用舍行藏诫在兹。绿叶红葩古墙畔，风光羞杀石楠枝。
鹤态鲐形老此骸，思君每亦寘吾怀。青灯夜榻何时得，共话百年心事乖。
暖日催花落夕曛，轻雷一夜变重云。安舆少滞无多怪，涩雨悭风自古闻。
莫年身似杜陵翁，流落乌蛮白帝中。圣主哀怜不终弃，乞祠却得水晶宫。
老农深住石溪傍，赤日蒙君过草堂。若问生涯无可答，梅天犹有晒书忙。
谁推双毂绕天飞，短发萧疏蚤是迟。肠断金钱门外月，晓天秋露稻花时。
片云孤鹤寄人间，心自禅空梦自闲。莫把画图看作画，画中山是梦中山。
山中好景年年在，人事多端日日新。不向青山生恋著，祇缘身世总非真。
一卷新诗写众芳，碧云裹出白云乡。小溪秋水苹花外，良慰孤吟老夕阳。
酷嗜医经五十年，野芹曾献紫宸前。而今憔悴西山下，更比文章不值钱。
江空日落凤台寒，片片浮云好独看。为语当年李供奉，登台不必望长安。
月树争枝影共寒，楂楂飞过屋头山。五陵年少多春闷，一弹千金落等闲。
道傍虎迹大如碗，落日平林客子惊。问宿转湾知有店，山根一路笕泉声。
太守安居花锦城，眼前儿女沸欢声。岂知田野通宵雨，救水浑如救火情。
洛浦仙人绰约姿，凌波尘起袜罗时。何年化作天花起，来散灵山大会期。
一夕春归桃李根，清寒犹勒艳阳魂。雪霜雨露年年事，惟有梅花地位尊。
故人多住城东寺，还许相过结净缘。海寇求降荔子熟，是中风月可忘年。
连翩逐客上皇都，三月中书片语无。不是通江少时谪，千年佳句一生孤。
数亩檀栾古道边，亭亭气慨上参天。未应霜雪能摧抑，不用行人叹可怜。
海花争让候榴花，犯雪先开内史家。末客朝朝铃阁下，从公步履玩年华。
老境寻诗一字无，锦囊枵腹怨奚奴。多君俎豆庚桑子，不省今吾非故吾。
六旬七次度梅关，回首梅关想岁阑。衰病似难堪跋涉，寸心觉比旧时丹。
载地浮天浩莫穷，气营楼阁耸虚空。道人妙得观澜术，万里沧溟碧眼中。
听彻哀弦泪两行，香山居士未心降。当年杜老吞声哭，恨不相逢在曲江。
都门四十里青青，几度迎人几送行。老子有言来致柳，只烦相送莫相迎。
昔年驰逐五陵间，邂逅无因忆旧颜。湘水岳阳谁漫浪，书崖今已并元山。
邺城台殿已荒凉，依旧山河满夕阳。瓦砾却镵今日砚，似教人世写兴亡。
云间老桧与天齐，腾六寒威一手提。折竹折梅因底事，不留一叶与山溪。
虽有董盐甘寂寞，如闻颜粥更艰辛。莫将秉釜论多少，聊为君家拂甑尘。
虽言千骑上头居，一世生离恨有馀。叶下绮窗银烛冷，含啼自草锦中书。
之子吟怀欲称情，故穿幽沼滀清泠。傥逢来客议深浅，但道渊源通北溟。
归住江南烟水村，诗书稼穑付儿孙。老夫闲日浑无事，但祝南山荅主恩。
象骨金笺制度新，缄封千里赠情深。挥时不用遥相忆，满面清风即故人。
学道须教彻骨贫，囊中只有五三文。有人问我修行法，遥指天边日月轮。
十日花时九雨风，年年百五病愁中。春寒不禁香篝火，红蜡青烟忆汉宫。
几回折简荷招要，八月西风看弄潮。今日稽山无贺老，画船空指半山桥。
欲吊右军千载魂，祠堂荆棘断碑存。老僧相见话前事，问我兰亭几世孙。
水最为清月最圆，月光含水水涵天。混融不落威音世，到此如何语正偏。
忆陪仙仗入关时，玉帐星联紫翠围。今日读君天上曲，依然环佩月中归。
俗交毋惜三分话，道眼须看上一层。太傅莫疑高屐客，都官休厌紫衣僧。
去年今日拜彤墀，天语温淳赐敕归。中使传宣天使道，好生看顾荷皇威。
只游玉峡并三峡，未到帘泉与叠泉。少日跻攀今老矣，且随筋力度残年。
歌舞东山落日斜，碧纱常护旧龙蛇。廿年重到惊陈迹，感慨春云万里赊。
金凤洲头倒玉壶，铜塘浦口送飞舻。他时记得分携处，花雨春深听鹧鸪。
闵道飞翚拂若枝，东门看日浴咸池。生前有力移天地，死后无人予席帷。
朝言云梦暮南巡，已为功名少退身。尽握兵权犹不得，更将心计托何人。
云所道人飞锡远，白云犹护旧禅房。向来聚得昆冈玉，长向林中起夜光。
国艳冰姿非世妆，忍教腊雪苦韬藏。昔年曾醉万松岭，尚友诗人苏与黄。
越王台前日未曛，越王城边江水分。千年宝刹中流出，尽日闲僧看水云。
径脱东风入律新，翠华移跸罢东巡。中原父老应遮道，要看君王玉座春。
物外烟霞世外踪，宿缘能复几回从。羽人莫漫怜相别，还待他时伴赤松。
太极无阶不可跻，却从楼上望周溪。天泉十丈无人汲，云谷老翁来杖藜。
戏折寒梅画里传，便知香爨揽佳眠。爱吾花木逡巡有，乾笑春风入暮年。
拟把铅刀伐丹桂，欲坐眢井攀青天。排罗婴儿拒九虎，未若以道干贵权。
霜天尽日马蹄间，浊酒青灯未破颜。好道使君厨传薄，案头长供太行山。
时节因缘不偶然，既由人事亦关天。功深德厚天孚祐，玉籍标名骨自仙。
记得诗来半说花，不言长道苦风沙。知公不薄峤南使，政似昔人何以家。
别君彼此两平安，别后恓惶凡几般。虽然更寄新书去，忆时捻取旧诗看。
一勺清浆价一金，驻颜难恃紫团参。头花臂钏看看尽，卖到当年结发簪。
漫踏斜阳堤上行，偶逢白叟问年登。去年禾乾龟兆拆，今年雨多禾耳生。
百年世禄焕纶丝，身隐新朝志未衰。姓氏下邳桥上客，一篇仍似授书时。
稚金老火战重围，京洛缁尘点客衣。输却东园南阁老，水花阑槛夕阳稀。
弱云亭午弄春娇，高柳无风妥翠条。懒读夜书搔短发，隔垣时听卖饧箫。
鲁史曾书雨木冰，坤爻切切戒阴凝。衡门空把忧时志，无奈华轩尽鹤乘。
老去神情非叔宝，向来眉目比文渊。惟诗尚有新新意，匹似幽花晚更妍。
雨馀新绿涨横塘，红板桥边矮粉墙。知是清明时节到，秋千一架傍垂杨。
□□时山漏夕阳，下山草木响□□。□来望到山尽处，一片明冰□□光。
笔架山头一片云，盘旋岩谷不求伸。时人只恐清风起，吹作皇都雷雨春。
几年不到合江园，说著当时已断魂。只有梅花知此恨，相逢月底却无言。
云里琤淙十九泉，茅茨深寄白云边。何年断取仇池境，掷过荆吴万里天。
未世诗篇百态新，五言苏李等遗尘。不知覆瓿销沈处，枉却前朝几许人。
岁首月三逢诞日，寿樽遥寄助童颜。黄庭内景非虚语，百二十年犹可还。
平生所闻宋华子，病忘乃与知道邻。老夫历尽世间事，始觉此公真可人。
图书表里用功深，此道相传直到今。书里有图图有句，图中即是圣人心。
杨柳家家去下湖，有歌有哭其闉阇。新孀少妇深深拜，却引新夫拜故夫。
多身一体少人知，不体无空自执迷。除非妙达斯三昧，个里圆观始不疑。
精神交月不交尘，看到黄昏故可人。拈出孤山难状处，一年诗债又从新。
烟笼庭树水侵阶，隐隐轻云细雨来。爽气已添烦暑退，好怀千古一时开。
韦带筠冠白氎衣，龙唇鹤足轸文犀。试看十指风泉绕，曲里时闻乌夜啼。
清歌妙舞未从容，画舫香车日日逢。独有南屏山上寺，僧闲时打夕阳钟。
内家追逐采莲时，惊起沙鸥两岸飞。兰棹把来齐拍水，并船相斗湿罗衣。
老松瘦竹可相俦，稚发骎骎到白头。世道已如寒日晚，惟消把酒赋三休。
风情渐老见春羞，到处消魂感旧游。多谢长条似相识，强垂烟态拂人头。
春田课仆暂亲农，亭子闲来坐晚风。幸得微躯能勿药，崇桃又见一年红。
闻道仙源有路通，桃花万树自春风。楚人一炬咸阳火，不到金堂石室中。
如此风云际会辰，丈夫谁肯负经纶。我知茅屋深山者，多是人间老病人。
庭草青青照昔年，图书千载发幽传。几回独上萍江望，风定光生月满川。
枯槎怪石出天然，笔力挽回三百年。但见毫端侔造化，不知胸次蕴天渊。
鸡檄防边未得休，久停欢酌为前筹。良辰床赏何忧晚，他日三公尚黑头。
半空烟雨有无间，碧玉屏开四面山。我欲紫霄亭上望，吹笙人去几时还。
春衫曾著泪痕斑，才到年时怕倚栏。何处飞来双燕子，傍人还欲诉春寒。
朱陵桃子千年实，楚国连城三献非。凤翥乍书花自雨，龙睛才点画能飞。
暂去还来不记年，清朝又发庾楼前。莫教折尽临江柳，留得重来好系船。
睡起西窗午正蹉，小春天气尚融和。颠狂绝笑檐前蝶，不道残阳已不多。
曹操亡年德剧衰，孙权晚节乱如丝。豫州幸自无颇辟，亦为区区怒费诗。
与君携手思悠悠，此日𨚗堪赋远游。莫道他乡无知己，酒人何处不登楼。
道是行船也未行，老夫误喜可怜生。要知开闸真消息，记取金钲第二声。
抽兵急拒武昌军，直北长驱迫阵云。十鼠自衔同穴戚，一时拚付捲堂文。
疾恶情深碍目沙，果闻仙秩以功加。连年馘毒才三尺，何似豚蹄祝满车。
锦帐银屏浸玉肌，风流应自有人知。夜深窗下横疏影，绝胜西湖月上时。
雪停五日未全消，云净天清气泬寥。故老相传名赤脚，来年山岳要枯焦。
凌风重上最高台，日暮歌钟动地来。为道主人能爱客，无劳更鼓漫相催。
堆青积翠耸□□，□□峥嵘古寺深。此画老钱暮年笔，真成一纸直千金。
宫院沉沉日似年，水晶帘卷理遗编。劝君只看班姬传，莫续胡笳十八篇。
铁甲将军奋臂呼，一时箭镞满头颅。羌戎不是偏枭勇，知道无人救郭都。
范蠡五湖收远迹，管宁沧海寄馀生。可怜世上风波恶，最有仁贤不敢行。
半世为儒好自轻，狂歌浪谑斗诗声。内庭消尽还丹火，传得江湖说姓名。
满天鸿雁雨纷纷，浊酒黄花把向君。莫道龙山高会后，风流今少孟参军。
道人别我焦山去，拟卜穹岩毕暮年。帆来帆去澄江阔，我亦心驰落照前。
桃花一笑弄春晴，布谷澜翻亦劝耕。十雨五风蒙帝力，愿同父老庆秋成。
白云西畔是君家，萧洒轩窗占物华。我欲时来看修竹，洞门无遣白云遮。
玉梭织就衮龙衣，已奉君王泰畤祠。准拟腰舆临茧馆，清明前后浴蚕时。
有蟹无监乃乐邦，人生如意信难双。公才自是明堂用，寄语蚍蜉盍少降。
五老峰前瀑布流，望湖亭上谪仙游。若为更把瑶琴弄，并作乾坤一片秋。
丹凤楼头语未终，崎岖蜀道复相逢。太清宫阙俱煨烬，岂亦南来避贼锋。
封君培壅百年心，准拟霜秋色更深。办取数钱收一掬，此奴随处即成林。
玉笙声歇碧窗闲，金鼎龙砂五色斑。时遣仙童入林去，紫芝带露𣃁云间。
琼林赐宴醉仙乡，退食披图忆草堂。拟待老年当谢事，午桥庄上一徜徉。
紫翠浮浮夺晓昏，生涯谷汲与松焚。客尘一点自应少，终日到门惟白云。
多君为我写江山，珍重摩挲老眼看。五十年前同笔砚，交情多在此图间。
雾豹平时岂一班，定将清对领威颜。东南民病知多少，莫把皇华误出关。
小艇沿湖看雪飞，正当骑马蹋春时。是谁乞与杨花舞，先占东风一月期。
紫藤苍柏间三峰，曲槛回轩面面通。四十年来忘不得，连甍如雾此堂空。
何处舟横秋水中，道人家在五湖东。黄庭诵罢柴扉启，一片飞云护药笼。
大漠霜花缭乱飞，禦寒犹著汉宫衣。此时紫塞和戎毕，何日黄金赎妾归。
露浥风翻水殿淇，金钟玉磬夜深时。谁能来往云霄上，只许刘郎只鹤骑。
拟将诗酒赏良时，久不吟诗思苦迟。无酒已辜今夜月，如何容得更无诗。
年少心怀早可人，酒边一笑见真醇。但从此日涵濡去，更把诗书沃此身。
介胄多年虮虱生，客窗今夜落边声。螭头钗子鸳鸯股，独自挑灯万里情。
红梅雪里与蓑衣，莫遣寒侵鹤膝枝。老子此中殊不浅，尚堪何逊作同时。
天地工夫一不遗，与君声调借君緌。风栖露饱今如此，应忘当年滓浊时。
凫舄当年巧制裁，曾随老衲步云台。逃禅误落东篱下，化作霜花九月开。
锦字龙梭织锦篇，凤皇文采间非烟。并他时世新花样，虚费工夫不直钱。
五日金门下直归，小园来看菊花枝。千葩万卉须臾尽，独此相娱岁晚时。
岁中谩说易三麾，风月可尝有别离。尽是昔贤吟醉地，惜哉此老不能诗。
妆点园林次第新，野花无数不知名。即时唤起闲中兴，惭愧陶家趣未成。
金盏浅斟欢有馀，光阴谁解惜居诸。家贫每慕孙夫子，雪照山窗夜读书。
承恩千里出江乡，转历三关道路长。黄叶雾开山市集，见人凫雁忆横塘。
玉辇宸游事已空，尚馀奎藻绘春风。年年花鸟无穷恨，尽在苍梧夕照中。
铁面苍髯见旧诗，人间物色转参差。君家好本烦相示，要识沧浪晚步时。
卧听百舌语帘栊，已是新春不是冬。堪叹老来如许病，正令无病亦无悰。
务农长寓野庐中，过客鸣驺气势雄。族党不知豪侠意，井栏团坐说年丰。
华清赐浴记当年，偶托荒山结胜缘。未必兴衰异今昔，曾经天女卸金钿。
南控衡庐北剑关，千年遗迹后人攀。不知梦里人何处，为雨为云过别山。
作戈如挽百钧弩，腕力想能回万牛。江夏当年有童子，未闻落笔写银钩。
逸兴应须效皎然，此生潇洒老诗禅。何妨剩得惊人句，咏遍江山一万篇。
平生最爱花梢月，可与青楼一等看。病去老来浑忘却，晓窗晴日上蒲团。
兰蕙芬香见玉姿，路傍花笑景迟迟。苎萝山下无穷意，并在三乡惜别时。
千年松树枝芳偃，屈曲如人掉臂形。见说瓦棺藏桧下，杜生题后定时名。
门无去马与来车，终日尘编自展舒。笑抚蒲团时有会，古人于我未全疏。
降得诗魔不抗衡，多情欢伯下愁城。判花视草风骚将，倚断芸窗阅墨兵。
落拓刘郎醉未醒，少年名字以诗行。流传谩有南朝体，萧寺如今白发生。
千年鹿死尚精神，睡足苍龙半屈伸。百年妖狐住不得，个中曾卧谪仙人。
鹤背腰缠有几家，老陶贫薄太无涯。青鞋布袜归来好，却使无钱对菊花。
生死悠悠付老天，启期三乐亦超然。此身不得为男子，空活人间九十年。
早岁携书上帝州，登科司宪又承流。老来归向高斋卧，景仰先贤总匹休。
闻道石湖天下奇，城南未数阆州稀。江山胜处世或有，祗欠若人相发挥。
病骨惊寒欲授衣，年来身世更支离。菊花相见浑如旧，何事诗人鬓易衰。
频年收得慰安书，画饼难充腹内饥。见说锦城无限好，锦城虽好不如归。
根盘厚地干参天，护养龙髯几百年。忍把斧斤频剪伐，坐令鳞甲化非烟。
四海知名蜀海棠，是邦元与蜀同方。少陵当日犹无语，而我何人敢漫狂。
十里空江一物无，青蓑曳雪老渔孤。酒筵正苦黄鱼热，对此寒生绿叶蒲。
大地茫茫一聚尘，我来扑面尔先迎。他时片骨知堪托，莫使沉埋见月明。
飞仙不返周王子，重阜相连少室孙。夜静笙声兼鹤下，回看惟有故山存。
断垄连冈云梦西，楚王宫殿尚遗基。桂花半落垂黄橘，想见章华九月时。
初祖西来但指心，大光明藏在胸襟。世间盲汉浑忘却，误向骊龙颔下寻。
中年江海梦灵皇，夜半闻钟似上阳。一百八声犹未已，更兼云外雁啼霜。
桃花流水两堪伤，洞口烟波月渐长。莫道仙家无别恨，至今垂泪忆刘郎。
病来道士教调气，老去山僧劝坐禅。孤负春风杨柳曲，去年断酒到今年。
金闺朝退暮归时，指点铅华尽赋诗。惆怅海棠花底事，有谁题咏有谁知。
萧家巷口花如雾，红粉阑干酒旆斜。记得少年曾系马，如今无树可啼鸦。
永夜观儿课旧编，小窗灯火忆当年。曲肱自笑不成寐，月上瑶琴第五弦。
莺歌蝶舞更红裙，端与东山作主人。竹马儿童扶杖老，争随千骑去行春。
不雨经时气若焚，共欣疏点夜深闻。平明忽捲重阴尽，可是风师待策勋。
宵衣才见坐明堂，忽报承云返帝乡。父老白头相对泣，馀生垂死待成康。
诸子虹冈结隐沦，东林社事岁时新。一从书剑游燕去，尚忆茱萸故国人。
打破从来净洁禅，万机攒簇髑髅前。横身塞断来时路，一句当机日丽天。
八十六年怀竹居，一真会后定何如。若知真处元无事，连此真名亦破除。
碧树深森景色幽，悠悠世路更何求。道人自是忘机侣，满径烟霞物外收。
老火犹骄气蕴隆，炉香𦶟罢日方中。片云忽卷天河落，顷刻难名造化功。
荷叶如钱三月时，幅巾藜杖一追随。尔来胜事知多少，惟有风标公子知。
香袅金炉一缕烟，薰栊斜倚更潸然。霓裳舞罢歌钟歇，虚却楼头月几年。
山悬星汉水回澜，林谷无人碧树寒。千古知音共相许，当时声调若为弹。
春灯欲尽晓鸡啼，残月影中征马嘶。为语相逢不消喜，相逢终有道分离。
老健聪明似壮年，逢人都说地行仙。阴晴冷暖还须省，莫泛山阴雪夜船。
水绕青山去复回，有时浮送落花来。东风吹乱垂杨柳，欲倩游人为解开。
庆历诸公开太平，选贤按察救生灵。当时只有一杜杞，岂若先生真福星。
庶草敷荣翠满墟，夕阳归牧雨晴初。清时只唱升平曲，牛角何心挂汉书。
深院无人易得愁，玉阶行遍思悠悠。日斜立尽梧桐影，不道梧桐不耐秋。
名贤得位古来难，君有高名宇宙间。愿率众星环北极，要令百世仰西山。
羊蹄根老漫溪浔，灰蝶闲飞兴亦深。春色醉人胜似酒，觅诗天气要微阴。
南北关河又隔年，欲传书札意茫然。形容别后看将老，惟有迂疏只似前。
玉楼琼树晓烟披，拥衲开门四望迷。清旷世人谁似我，雪中更对子猷溪。
雪乳冰糖巧簇新，坤宁尚食奉慈纶。祈年好在斋宫宿，莫遣羊车别院频。
山翁不管膏粱味，道士常从芝朮餐。想见散庵高洁地，竹垆深火对瓢箪。
槛外风光触处奇，岭头金像对巍巍。主人偏恋南犍乐，只恐瓜时示肯归。
顾我穷途醉未醒，年来不复叹飘零。道山朋旧如相问，为说生涯一草亭。
碧嶂排空隔世尘，几家鸡犬自相亲。种桃底事临溪水，惹得渔郎来问津。
红笺新擘似轻霞，小字蝇头密又斜。开箧不禁沾臆泪，非关老眼欲生花。
秋风吹上老渔船，莼叶鲈鱼味自便。对此云山无限好，不须图画入凌烟。
故交沦没水东流，岁晚无人话昔游。飞絮落花何足道，忽经风雨亦添愁。
山掌林中第一人，鹤书时或问眠云。莫言疏野全无事，明月清风肯放君。
报答春愁有醉乡，老怀那复得刚肠。门前一涧桃争发，不分夭红腻水光。
疍家无数石湾前，欲买三篷恨少钱。扁水航船鱼蟹客，殷勤分得一舱眠。
石刻蛟螭扶绣柱，金盘龙凤走雕楹。万年枝上流莺啭，屏掩春山梦不成。
一口尽吞三世佛，近来出世佛犹多。为吾问讯老思大，底事不能开口何。
野云飞过玉溪云，枉把清氛入世氛。五十三参善知识，伟哉犹说象山君。
今古风流论不胜，门庭萧索足深情。此时久已非东汉，犹喜区区党锢名。
雪月风花总不知，雕奇镂巧学支离。四时多少闲光景，无个闲人领略伊。
巴子风烟白帝城，岷江东下乱涛声。剑门正待题铭过，僰道遥看拥传行。
照梁初日光相似，出水新莲艳不如。却寄两条君令取，明年双引入中书。
海上三飞白鹤来，草堂椿树五云开。百年聚首商山会，念我徘徊首重回。
地床茶灶隐晴烟，洞口桃花不记年。后老乾坤成底用，名家别自有神仙。
东阁高人不见寻，孤芳只合老山林。知心尚有青天月，照见岁寒冰雪心。
斋时一钵僧上堂，履声如水度秋窗。斜阳满地槐阴薄，幽鸟飞来施食幢。
行行无用避桓骢，霜雪何妨雨露功。缘道生灵迎望处，铁冠遥在万花丛。
秀海海边葭菼秋，滇池池上云悠悠。人心恰似此中水，一道南流一北流。
聪明用处翻多暗，机巧萌时正自痴。若识圣门持敬味，临深履薄更何之。
销金帐暖酒盈觞，醒后依前世虑长。何似白云深处卧，春风一枕梦魂香。
忆昔来司校士科，宣传是岁得人多。重来处处欢相问，怪我官犹旧户曹。
莫愁残腊满头斑，绛色偏能驻老颜。更有销寒夸玉马，定教丹石胜常山。
帘珠虚明十二栏，翛然身世尚人间。怪来拾得无尘句，放出云屏几叠山。
当年彬父遣词臣，列戟傍观色怒嗔。谷水曾无归璧日，稽山已有摸金人。
轩窗小小受千山，杯酒匆匆胜肆筵。满面春风相照处，话心只话数年前。
老农锄水子收禾，老妇攀机女掷梭。苗绢已成空对喜，纳官还主外无多。
昨夜分明梦到家，飘飖依旧客天涯。故园门掩东风老，无限杜鹃啼落花。
小巷无人径转赊，十年重过不胜嗟。门前老树依然在，唯有斜阳管莫鸦。
今年雪花大如许，已作淮南万点梅。北湖头白得饱饭，故为淮南风月来。
楚翠亭边花正开，道乡台下石崔嵬。主人今有此客否，客亦思君日百回。
矮作垣墙小作台，时邀明月写襟怀。夜深独有长庚伴，不许庸人取次来。
输忠世子得逃秦，二十馀年相国荣。固位但知迷孕女，防身惜不用朱英。
细雨斜风困马蹄，年过六十未知非。客窗辗转难成寐，定力何能一庶几。
虽贫无害日高眠，人不堪忧我自便。煅炼物情时得意，新诗还有百来篇。
病怀惟与静相便，尽把欢游乞少年。沉水一炉诗一卷，细听春雨枕书眠。
杖屦新年第一行，江山残雪画初成。春风岁岁藏何处，又与人间作晓晴。
青罗江水碧连山，城在山光水色间。尽道宜人惟桂郡，骖鸾客至只思还。
乡赋蒙收一日长，文闱恩地自宗房。抠衣获造芝兰室，犹认当年月桂香。
低枝碧李压人头，过雨黄梅满道周。红日漏云初试暑，绿阴酣露已偷秋。
先生不得醉红裙，何以留连逆旅人。故苑池台老秋色，頖宫讲罢走车轮。
金鸭香销绣幕垂，半窗花影梦回时。綵竿閒却鞦韆索，月上梨花第几枝。
放鹤亭边问隐沦，寒梅不似去时春。孤山三尺残碑在，犹是西湖旧主人。
雪满园林风满轩，圣贤对语夜忘眠。新知滋味私欣处，何幸苍苍假我年。
扑地漫天卒未休，松杉千尺迥堪愁。丹青不作王孙草，老向冰天共白头。
缥缈吾家一女仙，冰容虽小不知年。有时频夜看明月，心在嫦娥几案边。
一掷难如不顾人，豫章一屈匪躬臣。葛巾野服非君物，合着当年夷皓身。
提携乘雁脱庖丁，等待他年羽翼成。唳月摩云须有便，莫教更作不能鸣。
尚想高人何北山，谈经论道此山间。故家文物依然在，似汝须归玉笋班。
徒把金针事老瞒，千年荒冢朔风寒。从来枉却陈琳檄，到底西陵泪不干。
良时光景长虚掷，壮岁风情已暗销。忽忆同为校书日，每年同醉是今朝。
极目看山日望云，住山欲与白云分。老僧笑指东头岭，原是温名本属君。
风满长林雨满城，重阳时节送君行。故园三径知存否，一幅秋香万里情。
两京三十馀年住，家在钱塘旧业残。想见西湖千树雪，岁寒还似昔时看。
云归长宿北山头，误逐东风过小楼。带得旧时蕉叶雨，数声敲碎客中愁。
禄虽升斗尚为儒，吏隐今时只此途。送子更添无限兴，佳辰频得到西湖。
曾经禹贡清泉骨，今是莓苔几世孙。知君突兀满庭下，乞我雨中云数根。
纱窗日色晓曚曚，如此江天夜欲风。未省风时还顺逆，只今吾意欲从东。
耿耿柏舟明髧髦，丝丝蓬鬓抚遗孤。百年但保贞心在，岂论浮名定有无。
似梦浓欢复似真，细看原是掷梭人。当初薄怒尤娇绝，笑倩如花更一嗔。
峰头有笔大如椽，一扫东南半壁天。纵倒银河题不尽，时嘘颢气欲凌烟。
老火丹田热欲吹，不妨冰雪重提携。金多不用千头橘，刀割无嫌三藏梨。
素白见招真慷慨，苍黄欲赴又趑趄。命存一定百年见，事要十全千古无。
寒食犹须数日间，楚亭才隔几重山。归时便有桃花否，试擘华笺问曲栏。
日添一线酒壶边，小阁连装胜去年。明夜月生何处有，短帆风定下塘船。
破暑薰风破甑轻，井泉新汲濯新清。乱蝉为我翻多事，时有黄鹂一个鸣。
浮云世事两悠悠，一出都门百念休。独有怀人情不极，双沟南畔数回头。
行云孤鹤万缘轻，遥见乡关眼便明。不似遗山元老子，尘埃风雨过平生。
道人曾去礼清凉，幻出台山翠壁光。闻说幻师能幻幻，烟云草树摄他方。
三十年前此夜游，重携红烛上西楼。添灯可似当时面，不为文君已白头。
延英议政恰朝还，选德观书时暂闲。昼漏稍稀高合报，教添内引两三班。
朝来扶杖绕清池，鹤顶丹成未有诗。少态自疑花识我，不应弦管负花知。
不随龙去爱渔汀，绝喜先生世累轻。却把客星惊帝座，岂应忘世未忘名。
当日高吟白雁天，寒流万里雨灯船。别来杨柳青今几，相对钟山说往年。
高柳著花悬紫烟，归舟离恨满晴川。六年杜牧伤迟暮，况复如今二十年。
霜陨芦花泪湿衣，白头无复倚柴扉。去年五月黄梅雨，曾典袈裟籴米归。
去岁同班别帝庭，君先度岭我方行。纵横才力知无敌，到未期年政已成。
三度相过二十年，中更陵谷几茫然。不须更揣神仙骨，似我林泉巳近仙。
乌纱巾上是青天，检束酬知四十年。谁料平生臂鹰手，挑灯自送佛前钱。
出门天地望中宽，马首浓迎著色山。诗句满前无可道，恨今不复见闲闲。
君家诗价自姑苏，系胄蝉联世唶吁。欲把阿元轻辈行，古今俗子喜相诬。
蓟丘道人写潇洒，烟寒兔齿石苍苍。素娥剪翠云叶乱，三十六陂春水香。
局促洿池几岁鱼，想应日日念江湖。如今放汝非无意，亦欲天公放老夫。
自恨开尊约已迟，晓来风雨半离披。不知犹有春多少，为报东君好护持。
心似合驩因恨结，眉如别柳为愁弯。樽前舞影风能偃，争奈当年力拔山。
一棹河梁系白沙，芙蓉江上未开花。十年句践罗倾国，投老西施学浣纱。
阳归仙仗觉春浮，野服何人见冕旒。自是无心能玩世，故山猿鹤未应愁。
微雪初销绮陌尘，河桥月色净如银。踏歌声逐香风远，多少遗钿堕翠人。
见危讵敢惜馀年，若欲全生义则骞。久困盐车思仰首，如蒙赠策胜金鞭。
几树山樱曲槛前，花开如火叶如烟。待将短句夸形似，已被休文道欲燃。
热际初经四月八，磨香灌佛晓泉寒。丞公忽致槃游饭，儿辈惊看欢喜丸。
幼入空门绝是非，老来学道转精微。钵中贫富千家饭，身上寒暄一衲衣。
梦里曾作南柯守，少时元是东陵侯。今朝半醉归草市，指点青帘上酒楼。
流霞潋滟照炎天，雪藕调冰佐玳筵。屈指西风凉意近，且拚剧饮管流年。
朅来紫气满关门，柱史玄同道自尊。我欲冥心求胜义，临行乞得五千言。
老大相望寄一州，故人鄙我倦追游。应知命驾无千里，惆怅山堂暮雨秋。
千里长河初冻时，玉珂瑶佩响参差。浮生却似冰底水，日夜东流人不知。
病来谩喜折钗股，老去尚怀双脊龙。他日扁舟会乘兴，摩挲圭璧小从容。
月上溪头树影长，婆娑老子据胡床。九天风露归来后，桑落园林酒正香。
车书混一业无穷，井邑山川今古同。戊辰年向金陵过，惆怅闲吟忆庾公。
当年玉蕊冠京华，不独人间压万花。曾使瑶池冰雪手，亲来折向玉峰夸。
短墙不碍远山青，无事烧香读道经。时把一杯非好饮，客怀宜醉不宜醒。
我家曾住赤阑桥，邻里相过不寂寥。君若到时秋已半，西风门巷柳萧萧。
日光霞气晓相参，一路新花似酒酣。记得少年游赏处，春风信马过城南。
一年生意属流尘，万叶红绡剪尽春。希逸近来成懒病，落时青帝合伤神。
文伟当年记鄂城，崎岖蜀道播英声。何如衣锦枌榆社，卧护元戎十万兵。
文章与世为师范，经术于时起世仇。少读公诗头已白，只因无奈句风流。
何处飓风滚滚翻，撼山狂雨迷朝昏。从教恶态波涛覆，不动苍山老石根。
江天冥漠橹咿哑，云树烟村野鸟斜。船头骥子时同坐，久话令人忘算沙。
娇唇点就谁相顾，独立东风漫自愁。安得昭阳借君宠，同时铅粉尽含羞。
地形连斗阁连云，松籁曾经佛祖闻。永夜月明人到少，海光山色自平分。
野臣负罪海东偏，羞搭袈裟见佛天。一瓣心香和泪举，不知何处祝尧年。
烈火西焚魏帝旗，周郎开国虎争时。交兵不假挥长剑，已挫英雄百万师。
来时共赋匡山雪，去日愁看帝里春。君去我留俱落莫，东风吹柳为谁新。
夜雨垂檐共烛光，十年湖海思茫茫。谁知一醉忘形外，究竟狂夫到底狂。
父老欢呼有赐书，尽停中使减诸胥。百城长吏应宣布，当使圣恩逮里闾。
石鼎初分阳羡茶，翠盘又试邵平瓜。当时颇笑渊明俗，都把俸钱付酒家。
纸帐蒲团度厄年，一庵聊可寄深禅。隔窗要听芭蕉雨，幞被须来对榻眠。
虚榻吟窗更待谁，酒无多少醉为期。明朝骑马摇鞭去，会有求闲不得时。
闻道麒麟斗海东，亲令白日蚀当中。牛肠鳞甲知何物，干犯天光半夜红。
百丈岩头挂草鞋，流行坎止任安排。老僧脚底从来阔，未必骷髅就此埋。
种桃之岁在单阏，种竹如今又几年。竹长桃枯人老去，钓船春雨日高眠。
官居南郡二千石，诗咏关睢三百篇。衮职惭无一字补，虚生六十又三年。
昔年曾访此林坰，今日重来倍有情。道在山中人不会，竹风柏日总分明。
鹤老芝田鸡在笼，上清那与俗尘同。既言白日升仙去，何事人间有殡宫。
我种东峰千叶莲，此峰毛女始求仙。今朝暗算当时事，已是人间七万年。
渚宫春水数经过，风物消沉可奈何。闻得街头耆旧说，鲫鱼翻比昔年多。
山下孤城月上迟，相留一醉本无期。明年此夕游何处，纵有清光知对谁。
白露濛濛不见山，轻舟一叶下危滩。乱石堆中寻故道，不独崎岖行路难。
九衢秋雨掩闲扉，不似干名似息机。贫病却惭墙上土，年来犹自换新衣。
临水丛花帝苑新，虽成蹊径不成津。玉盘未献千年实，露井先开万岁春。
岩花灼灼黍离离，正我东桥送客时。一曲骊歌情不尽，岭南天外白云飞。
去年今日雪平檐，烧叶谈诗酒屡添。一笑今年又今日，不成飞絮不成盐。
慧明道士别经年，肘后飞金秘不传。崖蜜黄精分遗我，冰容或可觊飞仙。
去时稚柳未萌芽，归路江梅已落花。想得一尊除夜酒，阿戎今在少陵家。
笙箫杳渺鹤徘徊，嬴女时应下玉台。莫问三山在何许，更寻方丈与蓬莱。
峙立交辉紫翠间，疏帘半捲镇长閒。神仙似有祈年术，一缕青烟起博山。
芳草和烟暖更青，闲门要路一时生。年年点检人间事，唯有春风不世情。
我来万籁正号风，壁上观诗忆蔡公。惟有秋林旧时月，夜深犹照梵王宫。
万丈青山插碧天，真人炼药石依然。功成自此飞升去，屈指人间八百年。
流莺千啭柳丝长，日及芳菲满路傍。料得此时陶处士，行行且嗅野花香。
盖世功名水一杯，君曾勘破个中来。平生不问凡红紫，莫逆交情只是梅。
东山高卧听弹丝，正是苍生属望时。儿子进兵优破敌，矫情镇物尚围棋。
六十年来又七年，眼昏头白意茫然。逢人欲说平生旧，少有能知两世前。
江上徵兵赴国门，石城龙斗不堪论。一时鱼腹千秋泪，不独怀沙吊屈原。
晚年游宦到夔闽，四见轻红荔子新。不似蒲萄橘羊枣，向来犹及遗慈亲。
冰姿元住藐姑山，一落风尘即厚颜。寄语清香少愁结，春光不度玉门关。
几架茅茨蔽风雨，万重岩壑老云烟。开门长日无闲事，未必招提却是禅。
路转峰回杳霭中，石坛幡影表真风。凭谁貌取清虚老，与对濂溪太极翁。
华光深閟养黄芽，又见婴儿继女牙。好赋梦熊诗百首，年年持赠老仙家。
生前百事无如意，死后浮名总是空。刚把穷愁作题目，哦诗不要晚年工。
少游京洛共红尘，依旧琼林照映人。且向白云求一醉，麻衣草坐亦终身。
一从孔氏去藏书，直至秦人不喜儒。柱下老仙今有后，安知文不在兹乎。
柔桑细麦绿油油，云水烘春烂不收。马上困来寻歇处，断堤寺里半时留。
的烁梅花嫩柳枝，午妆人倚翠楼时。苏州更比扬州好，况有才郎胜牧之。
只要雕诗不要名，老来也复减诗情。虚名满世真何用，更把虚名赚后生。
一曲清江一畈田，闲居耕钓足长年。庞公城市何尝入，千古令人说隐贤。
病眼亡聊祇强回，道人得得供新梅。谷寒未必春先到，几夜冰蟾照得开。
芳园垂老惭为主，门巷开除即是家。不知樱树春能早，便把樱花作杏花。
荷锸相随死便埋，平生六合等浮埃。千年一醉不知晓，谁向苍苔酹一杯。
客从天柱得琅函，来试丹砂岭以南。有个道人眠不起，洞门深锁白龙庵。
活我波间双鲤鱼，待传千里故人书。娇蛾莫道留君扫，怕捲珠帘总不如。
圜坐红炉唱小词，旋𥬠新酒赏新诗。大家莫惜今宵醉，一别参差又几时。
香火缘深宦意灰，十年萧散卧蒿莱。庞公从此不入市，只与渔樵相往来。
吴歌楚舞玉诗新，华灯兰焰动鱼鳞。台前共道明如昼，醉里唯愁夜向晨。
泽癯山嶝月明中，笔底精神擅化工。老干疏花生意在，纷纷开谢任东风。
樟亭驿上题诗客，一半寻为山下尘。世事日随流水去，红花还似白头人。
昔年花卉烂春林，今日重来老病侵。岁月漫为流俗叹，行藏谁见古人心。
尽说崤陵路最艰，一年犹得两回还。姚崇片石孤撑立，寂寞苍烟杳霭间。
粉红蓓蕾弗禁吹，尽拾鲜英缀旧枝。欲赋惜春麾巽二，形容不到未开时。
孤芳未分落人间，故向东风小作难。眼底莫容蜂蝶乱，好留明月趁春寒。
两鹤摧颓病不言，年来相继亦乘轩。误闻九奏聊飞舞，可得徘徊为啄吞。
二月黄鹂满树飞，歌喉宛啭世间稀。谢公虽有东山妓，不及侬家金缕衣。
势蟠龙虎翠高低，树色苍苍接凤池。宿雾渐消云散尽，金乌飞上万年枝。
圭璋挺特晁夫子，家法文章万代垂。却袖当年医国手，磨铅起例只营私。
走遍天涯地角来，流沙弱水接蓬莱。风轮空坐观浮世，明镜亭亭不用台。
开宴曾游此缀行，五年为吏别仙乡。杏园莺蝶如相识，应怪重来茜绶香。
孤舟山水雪晴时，看到梅花一万枝。东崦题诗西崦醉，等闲忘却故人期。
中年谢傅良多感，欲别能忘作恶无。今日与公休惜别，须知元不隔江湖。
马蹄行尽九州闲，无处欢娱得破颜。只有此中宜旷望，谁令天作海门山。
一年三过曾田市，春去秋来瞬息间。安得此身无俗累，清高长似寨前山。
太原风物颇萧条，官劣民疲土俗浇。独有傍城山色好，四时苍翠逼云霄。
国橐危时足藉辞，国香消歇自当时。教人普结司花恨，恨不留心植佞枝。
刻苦频将铁砚磨，功名偏藉晋阳戈。时危不废调鹰乐，世运无端奈尔何。
鹦鹉洲边生暮烟，旅人南望思依然。尽道巴陵湖水阔，秋风莫渡汉阳川。
力成和议得休兵，痛骂犹烦诸老生。拘执行人招覆灭，幸逃诛死罚殊轻。
客来日日待花开，待得花开客又回。未肯尽情皆吐露，似应留客少徘徊。
东都放榜未花开，三十三人走马回。秦地少年多酿酒，已将春色入关来。
老来无复梦清都，到得清都却守株。些子行期犹自拙，个中能巧定应无。
不见当年丛桂枝，空山崄崒但霞霏。眼看春草萋萋遍，身是王孙未得归。
春风日日闭深闺，柳老花残莺自啼。寂寞小窗天又暮，一钩新挂月楼西。
沉沉欲雪岫云平，月尾年头此有情。童稚欢欣学秦语，不知家世本东京。
先生墓木绿成围，弟子摧颓昼掩扉。大雪繁霜心已死，有时清梦尚抠衣。
尽说看花爱盛时，向阑幽意有谁知。繁花落后孤英在，风格如公相对宜。
已过长溪岭更危，伏龙莽莽向川垂。斜阳照见林中石，记得南山隐去时。
老香遗墨未全磨，见说咸淳似永和。画手人间那更得，澄心堂纸已无多。
近来曾与二三子，准拟诛茅紫翠间。老石摩挲堪篆刻，恨无笔力记西山。
古人为学戒悠悠，说命惟从务敏求。识此味时那可已，更从来处验吾修。
夜凉灯火掩柴扉，诗诵城南忆退之。更把新诗细䌷绎，无言谁会点头时。
风波要自吾心定，泾渭从渠何日分。公已著身荣辱外，世间馀子自纷纷。
风架引藤高十丈，翠叶阴阴气萧爽。老龙昨夜挟风雨，乱吐骊珠落天上。
数百年间彩凤来，只今山下有荒台。梧桐叶落苍筠老，春雨年年长绿苔。
春时耕种夏时耘，七月农夫始食新。此去田家常要雨，雨多元自不妨人。
行到颓墙与断桥，试和明月拗枝头。江南多少闲儿女，带着梅花便带愁。
得得来寻斗野亭，亭今已作镇官厅。壁间多少新诗句，见说当年聚德星。
过却矶头又一年，移船相近夜投安。数星野火寒芦外，知是谁家隔岸山。
周遭山色护松城，万井烟花老眼明。幸喜诸番乐耕耨，吾徒容易莫谈兵。
一点妖红早着花，春风处处看云霞。就中欲问千年实，笑指瑶池阿母家。
漫说新庄类午桥，几年风雨困飘摇。扁舟此日堪乘兴，来逐归潮去上潮。
修行缘识近宗师，妄想真空各自持。慕道终来归正法，无穷方寸莫教痴。
我向金陵访古邱，君从天姥石梁游。共看一道吴江水，分作东西两地流。
长闲渐化读书癖，远道聊因避地行。安得薄田了𫗴粥，便相依倚过平生。
相逢都下豪华客，尽爱人间富贵春。忽忆旧时姚魏宅，凭阑为尔一伤神。
袯襫但多于耜者，犀渠不见弄兵人。盈畴云子岁不恶，父老却谈今使君。
竹坞柴关破晓开，石池花径转萦回。春深漫有寻芳兴，老近惭非作赋才。
可怜萍梗飘浮客，自叹匏瓜老病身。从此空斋挂尘榻，不知重扫待何人。
转枕挑灯候晓鸡，相君应叹太常妻。长年多病偏相忆，不遣归时醉似泥。
闭关正尔为参禅，一任主人到客边。无奈尘心犹不了，依然出户拜新年。
少年昆季尽辉煌，自古元方又季方。宋氏风流今不远，苏家文史更谁强。
少从黑虎谷中行，晚得于菟玉琢成。辍以赠君俱隐处，大茅峰顶看风生。
一笑相逢亦偶然，浪将恩怨向人传。无端更被丹青污，狼藉春风数百年。
商飙初至月埋轮，乌鹊桥边绰约身。闻道佳期唯一夕，因何朝暮对斯人。
碧柳青松并道回，千林桃李一时开。熳烂裁成五色锦，春风疑是蜀江来。
花下欢闻白马嘶，郎来日日在南溪。莫如琼海潮相似，半月东流半月西。
便语云英嫁有期，如君名籍更何时。到头老女称新妇，只恐儒冠老便痴。
芳枝临向玉台春，月蕊云华与岁新。总道金樽开绣户，风前不见咏花人。
风花舞弄江亭月，水石烟花共酒缘。老我醉中都忘却，是谁吾道是谁禅。
手种茱萸旧井傍，几回春露又秋霜。今来独向秦中见，攀折无时不断肠。
透屋松风蟹眼汤，野人纱帽自煎尝。谏议不分三道印，赵州剩借一瓯香。
梅雨暂收斜照明，去年无此一日晴。忽思城东黄篾舫，卧听打鼓踏车声。
世事篙人一叶舟，长歌短棹发中流。今朝正得东风便，才是西风便转头。
裁冰镂雪几多工，次第开时个个同。夜半传香来庾岭，至今拈起作家风。
别时叮嘱忍能忘，忆着潺湲泪万行。复恐老年悲太甚，痛来无奈骂疏狂。
三浙三衢未说归，且从岭路访曹溪。卢公若问南来事，但道江湖尽鼓鼙。
连夜琼林散舞衣，披香新殿斗腰肢。今朝却得君王顾，从此新承恩泽时。
诏下柳营檄虎贲，三千除道闹声喧。道旁钜础能移几，费万金钱半入门。
秋草生庭白露时，故园诸弟益相思。尽日高斋无一事，芭蕉叶上独题诗。
再攻再相梁不悟，六百六里楚云何。苏秦反覆何须道，反覆如君事更多。
绿鬓毛姑翠羽衣，口中犹自说秦时。琼丝小筥无人见，藏有麟洲五色芝。
花本伤时不肯香，酒无赊处亦空忙。便逢花酒如何醉，回首凄烟锁景阳。
明时未可废谭兵，壮岁宁容便乞身。何人为向沙头去，凭仗慇勤一问津。
德政从来主意宽，奋髯时怒岂容奸。傥逢大事能谈笑，未必风流劣谢安。
樵檐行歌半似狂，艾年初拜汉宫郎。丈夫得意多迟暮，邱吏休惊太守章。
灯火欢迎不惮劳，夜深舆马度江皋。虚窗一榻平安梦，人在春风醉碧桃。
客子归期莫有期，地炉松火独吟时。西山暮雨吹成雪，错拟杨花理钓丝。
驯养经年聊伺晓，不须风雨迟明呼。年来颇学方仙道，拔宅他时从我无。
海岭重重接紫虚，高人还肯敞仙裾。玉蟾点滴有清露，少费研朱写道书。
蚊雷汗雨夜方初，独卧谯门气少苏。睡觉不知星斗落，恍然魂梦在江湖。
阳回玉律起春风，游子经年笑转蓬。一曲凤箫听未厌，想君犹在彩楼中。
重九开樽节未寒，黄花初发叶皆单。待看旬日金铃绽，剩得东篱一醉欢。
鸣珂共赴午朝时，宿卫环罗退食迟。若道传餐非盛事，恰如成败论行师。
丞相邀欢事事同，玉箫金管咽东风。百分春酒莫辞醉，明日的无今日红。
一榻高悬绿嶂前，窗扉掩映碧萝烟。登临未免伤怀抱，闲与山僧说世缘。
三十六陂春水绿，四十九年人事非。杨子江头永嘉后，吴侬荡桨北人稀。
紫陌香尘荡绿漪，雨晴江上草离离。鸟啼花落□□□，□□行人肠断时。
笑谈杯酒旧交中，转眼乌纱冠世雄。万里计程花下月，著鞭归去马如龙。
远韵会须真迈往，高怀那用太分明。病夫阅世盖多矣，说病由来非妄情。
馺遝鸣驺里巷喧，殷勤来觅孝廉船。千年亲见风流事，不是空闻旧史传。
道士崇虚六翮飞，鹅群掩素草书稀。隑州赋共筠笼至，绝胜山阴野雉肥。
粉靥香生角枕傍，低声莺语啭新簧。十年纸帐梅花下，误入桃源唤阮郎。
汾水春流岸岸深，水村新绿满春林。残红已逐东风尽，不道游人负赏心。
春山寂寂锁云萝，林外钩辀声最多。不是哥哥行不得，祇愁世路有风波。
岁岁春寒欲去时，麦牵蚕惹不教归。早知今晓犹差冷，未肯疏它旧裌衣。
西风斜日次鄱城，细忆当年仗义名。似此男儿真罕比，微词何处吊芳馨。
西舍东邻杼轴空，道人满腹贮清风。竹林笑指归来路，约与禽鱼一饱同。
深殿有春人到稀，武陵虽说昧当时。踌躇莫忆人间世，恐至尘中悔却迟。
送客之燕上马时，图花满册各成诗。河桥杨柳如教见，应喜相饶赠别枝。
腹不饥时身不寒，心头无事手头宽。父慈子孝妻贤慧，胜做当朝一品官。
昨日春光更水涯，水涯今日已春赊。春归只道无踪迹，尚有青苔一片花。
跨涧作桥兼作屋，行人初到已泠然。全家寝食淙琤上，韶頀声中过百年。
船头触处浪花生，船尾随人山影行。一水到家能几许，顺流东下片时程。
炙手权门尽好官，云山高卧老江干。相期晚景全名节，富贵何须著眼看。
一上香台看落晖，沙村孤树晚依依。老僧不出青山寺，只有钟声送客归。
年来相聚欲无言，懒说诸方五味禅。所恨归程太匆遽，不收吾骨瘴江边。
湖上青山烟雨寒，湖中一棹欲归难。白苹自老东风里，肠断黄昏独倚阑。
一斝才空一曲随，胼胝今日顿忘疲。年来怀抱须陶写，敢笑长安众富儿。
南岸春田手自农，往来横截半江风。有时不耐轻桡兴，暂欲蓬山访洛公。
万籁笙镛一枕秋，幌云垂地月痕收。偶然做得还乡梦，梦见鸿濛与道游。
万里孤飞羽翼残，一声时复叫云寒。江湖群侣今难得，随处烟波且自安。
卜筑新城大道边，楼居何必让神仙。知君彩笔充廷宇，莫学杨雄只草玄。
小雨廉纤春欲归，桃花吹尽燕来迟。闭门却有宜人处，帘幕阴阴睡起时。
五老来从西洛山，三江去接东溟水。如何尽会此窗前，一引双眸千万里。
古人学道怕求深，善学长于浅处寻。日用至粗存至赜，须知瓦砾是黄金。
入城半日便思归，归到山中日亦晖。人世几时忙得了，幸然忙不到岩扉。
沂上风光点独知，陶然宁复叹春移。吾人老大知何用，仰止前贤须及时。
曾闻清介饮琼浆，更听寒声急可伤。谩道绿杨深处隐，也应回首顾螳螂。
寒来向火被添绵，夏月临风使扇扇。渴饮饥餐随分过，闲中打坐困时眠。
建业城西江水回，千官遥望翠华来。天子双鞬悬锦带，近臣争上万年杯。
路回秾绿屡低盖，风定落红时点衣。行李驰驱无暇日，客情乡思两依依。
楚望风烟倚绣楹，使君静治有高情。袛应襦裤新翻曲，压倒当年寡和声。
计台使长秘书丞，一士去天三馆轻。行诏仙郎主仙监，道山风月倍光明。
歙浦租船只载诗，一廉如此似君稀。双亲犹道行装重，多带罗纹一砚归。
世间官职似樗蒲，采到枯松亦大夫。白石道人新拜号，断无缴駮任称呼。
田园卖尽及儿孙，少壮流移老病存。一段升平好图画，人间惟欠郑监门。
滟滟江波绿更肥，苍烟中有鸭鸥飞。当年神武今何在，老却遗民更不归。
宾筵初罢报孙枝，家庆重欢此一时。裴庾昔年传笑语，甲辰何必问雄雌。
汉苑寻常露下时，月明高架影参差。上林近日无来使，肠断江南见一枝。
脆柳飞花弄晚晖，云罗云纻试春衣。个身未便长为客，化鹤千年亦一归。
当年秋气薄浮云，一疏清风万古闻。可是星江无白犊，故园归计尚劳君。
杖锡新辞阙下归，从今出世有传衣。经台到日春应暮，多少天花作雨飞。
杜鹃飞飞无定栖，寄巢生子百鸟依。园林花老昼夜啼，安得百鸟挟以归。
木犀未发奈莲空，小女来方剪彩工。不信衰荣是天道，觅花无处怨西风。
古木阴阴兀老苍，月于疏处弄昏黄。巡檐不见梅花面，认得东风句子香。
八十衰翁灰冷时，君恩忽许奉京祠。夜行不已非吾事，归日磻溪理钓丝。
独树沙边人迹稀，欲行愁远暮钟时。野泉几处侵应尽，不遇山僧知问谁。
神采分明赤壁仙，高堂六月起风烟。一时挥洒传千古，占断湘川与渭川。
尘沙合眼梦园庐，岂谓霜前自把锄。一样黄花数行柳，风光敢道洛阳无。
胸怀平日窗八达，伎俩只今龟六藏。唯有闲情如老菊，寒花自信晚能香。
老夫三日门前立，珠箔银屏昼不开。诗卷却抛书袋里，正如闲看华山来。
日醉风酣百卉开，锦鞯争跃大堤来。城东有客歌盆久，不敢将春上老台。
烟波深处卧孤篷，宿酒醒时闻断鸿。最是平生会心事，芦花千顷月明中。
此生精力尽于诗，末岁心存力已疲。不共卢王争出手，却思陶谢与同时。
少日耽书病得臞，何曾灯火稍相疏。如今老懒那能许，卧听邻斋夜读书。
通驷桥边驷马飞，羡君此去有光辉。宗藩快睹儒臣近，父老争看衣锦归。
可怜盘石临泉水，复有垂杨拂酒杯。若道春风不解意，何因吹送落花来。
初绾同心结尚松，那堪波浪度江风。华堂一入姑亲道，新妇扬州芍药红。
锦里风光分外春，桃花如市趁时新。斗风车马香尘里，谁是朱门觅水人。
九十行歌阅大年，红颜春酒万花边。人间自有桃源隐，不到蓬莱已是仙。
凛然相对敢相欺，直干凌空未要奇。根到九泉无曲处，世间惟有蛰龙知。
父子同参事亦奇，欣逢恰在睹星时。一堂冷澹僧和俗，面面相看知未知。
钟山晴傍白云司，玄武湖边吏散时。柳色送凉荷扑鼻，官闲身健好裁诗。
润色还因带雨荣，柔枝未许拂云横。风霜莫厌多经历，自古良材老始成。
山城与客醉陶然，日日相陪费万钱。马上行人几时去，一杯我欲助离筵。
多事车前要八驺，老人惟与一藤游。未教变化为龙去，更踏人间万里秋。
白云长护碧崆峒，石上忘情坐两翁。看到沧桑今几变，不知人世有夔龙。
泱泱积水绕亭基，月白风清夜坐时。转舵开船即千里，祇应重到解相思。
旧日沙弥今老禅，白头我亦异当年。见恒河性依然在，莫为浮生一惘然。
远游曾共此栖禅，莲社题诗已十年。旧客重来僧易老，相思残雪满山川。
逸骥忽生千里马，新诗来乞百家衣。老夫安得天孙段，只有羊裘坐钓矶。
偶向红尘得此生，岁寒松竹尚多情。道人亦有生前契，幽处开轩巧见迎。
泰华浮云连日观，江湖夜雨水浮天。老来但觉身无系，来伴山僧野客眠。
锦江风高生夕波，芦荻萧萧秋雁多。问尔乡关何处是，巴人时唱下渝歌。
宁子阳愚饱谙事，贾生恸哭漫多愁。无言天道何须问，毕竟人间春复秋。
洞霞疑接台峰近，石栈空歌蜀道难。一种灵苗人不识，半山霜露夜痕乾。
击柱狂歌惨别颜，百年人事梦魂闲。李将军自嘉声在，不得封侯亦自闲。
千寻古木巳无柯，万丈深渊不起波。此日胜游他日记，落花时节到中峨。
赤水珠光犹在海，丰城剑气已冲天。世人畜眼那知宝，吏掾元来有隐仙。
自叹忠肠皎日星，致身无地老岩坰。君今有策奏天子，要使谗邪缩项听。
有客留题四美堂，东涂西抹妄平章。元来只是四时好，雪月风花相发扬。
柏香烟里瀹山茶，穷似烧丹道士家。窗纸渐明寒月上，一肱清梦入梅花。
樱桃花下送君时，一寸春心逐折枝。别后相思最多处，千株万片绕林垂。
十里溪桥梵宇新，那知陌上涨红尘。老僧苦要题名姓，不道林泉皆故人。
去得南风来北风，神灵只在指呼中。老坡有语旧曾记，信我人阨非天穷。
兹潭谁主复谁宾，清世宁容有隐沦。独我山林养衰病，不妨来作主潭人。
金炉银烛夜生春，爆竹声催节候新。自笑中年强随俗，买饧裂纸祀厨神。
香檀文桂苦雕镌，生理何曾得自全。知我无材老樗否，一枝不损尽天年。
花边破日红千叠，柳际匀烟翠一层。阅尽风光长不老，绿车当见从云仍。
崚嶒柱石耸云巅，撑住东南半壁天。锦障化为虹气去，年年春裹百花鲜。
坡仙不作黄州去，更把嫣红向阿谁。后夜秦庄照华烛，几时冯圃折高枝。
十年黄鹄山南寺，汲水煎茶识大苏。忽作辽天惊鹤去，同堂谁念老申徒。
自言身世两难容，削发从归南北宗。不见高僧名慧地，还缘旧业有雕龙。
记得濒行倒玉卮，春风系缆己多时。别来几度增惆怅，只向人前说项斯。
金木相伤谁定原，五行相返自相连。世上共藏阴火白，谁能识得黄芽铅。
鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
破裘芒履晚山前，手抱乌桐白玉弦。闻道知音在高处，一声弹入紫微天。
暮景萧森欲换年，宦情羁思两悠然。流光半逐红尘去，窃食能无愧俸钱。
蓬莱仙子世偏珍，琮璧多携问楚津。若向积烟峰下过，殷勤传语卧楼人。
公子初离季隗时，丁宁私语两心知。从渠岁律春秋变，一点真心死不移。
喂食三尾时时铃，免使虫儿咬失伤。常将三尾频频浴，解使呼雌有彩光。
细葛含风罗叠雪，近臣初拜赐衣时。愿因角黍询遗俗，学士宁无六一词。
猛省香山及辋川，句中摹写共流传。烦公检点遗编看，二老元曾赋几篇。
开尽桃花落尽梅，衡门寂寂掩苍苔。多情惟有双飞燕，不道人贫便不来。
修篁台榭俯通津，幽轧西归别梦频。惆怅倚阑文酒地，月痕还待旧时人。
君心恨不走天涯，不比衰翁只恋家。最是横塘黄叶路，今年无伴折梅花。
清朝无事谏书疏，窃禄经年卧直庐。惆怅平生不如梦，春来三度到溪居。
青山缺处大江奔，江口山颜见县门。一世定无纡辔处，故应来此著琴樽。
野水横斜最老枝，一生心事雪霜知。世人重眼不重鼻，祇爱花光与补之。
官牌夹外少人烟，商妇琵琶久断弦。司马青衫不须泣，江鸥对我正忻然。
万骑南巡正德年，内家前队铁连钱。白衣舞罢乘鸾去，应有霓裳曲未传。
椿零萱瘁几多年，寸草春晖痛彻天。内付此情谁会者，燕台风雨话灯前。
小圃秋花孰是强，唯馀老菊殿年光。寒英不独华予晚，九死犹能不改香。
船到沧州且少留，客来同上酒家楼。沿河树折枣初剥，满地藤枯瓜未收。
门前樵径连江寺，岸下渔矶系海槎。待到秋深好时节，与君长醉隐侯家。
南国春时不似秋，春风肠断燕飞楼。凭君莫问空中字，一带联翩写去愁。
莫道人间有恨人，双星天上更酸辛。若教精卫填河汉，清浅而今已作尘。
萧萧山路穷秋雨，淅淅溪风一岸蒲。为问寒沙新到雁，来时还下杜陵无。
走马渔阳路尽时，天津东下逐流澌。北风一夜河冰合，又舍兰舟汶水湄。
秋思而今不入时，平和节奏苦嫌迟。香山旧谱重拈出，不问知音知不知。
不弄丝桐不作诗，槃池叠石学儿嬉。少年读易都忘却，身似羲皇未画时。
英灵祠下晋朝贤，终伴精芒合水边。看取黄龙沙斗起，满城歌吹入丰年。
桂长丛枝竹长荪，山中怀抱向谁论。东风似却知人意，时捲云霞独闭门。
困尝苦茗不论杯，天气才晴又有雷。寂寞小亭看草坐，晚风时复堕青梅。
古井千年尚著名，只缘慈孝不胜情。碧烟自好浓霜白，何必溪流擅独清。
避世移家入乱山，松风杉雨打窗寒。床头一卷麻衣易，自点松明尽夜看。
劳生百计不如闲，合把人间比梦间。天与老夫供享用，一楼风月两屏山。
青江一线日边开，万古东流去不回。闻道海波穿地底，可能还向碛西来。
一年春事到耕桑，辽绝乡山恨渺茫。清梦不成风雨夜，更堪诗思搅饥肠。
横塘一字比南金，满纸书劳属意深。太史不知收拾未，邦人父老泪渐襟。
嵇琴阮啸各名流，千载遗风仰未休。怪却苏门孙处士，当时何少醉乡游。
修慝之馀德复初，更须辨白舍并趋。善哉三语当年问，直到于今想从雩。
烧香拨火情发衷，心知有愿天必从。千声万声祷何事，应祷时和将岁丰。
一身何适非真盗，浅识常虞世俗讥。我欲似君专盗酒，常谋卜夜不谋归。
大道朱楼锦绣围，歌钟万户竞春辉。楼前火树嶙峋照，化作红云片片飞。
路经山径一囊空，野鸟山花笑我穷。我道归鞭还是富，担头明月与清风。
生平淡饭与黄齑，不道饥荒乏五齐。嫁得文人非薄命，人间多少富儿妻。
荆棘场中二十年，中间回首实堪怜。欲从何处求心性，日用由来总是天。
长生木瓢置佛前，何年山隐辟支禅。带将风露中条色，归汲曹溪白象泉。
章江茉莉贡江兰，夹竹桃花不耐寒。三种尽非吴地产，一年一度买来看。
漫仕虽同官事殊，故人来往未全疏。因君时一论文字，难我穷年困簿书。
雪鬓苍髯识者稀，功成犹自昧先几。宁知后日纷纷处，却道刘侯计已非。
挂却衣冠披薜荔，世人应是笑狂愚。年来渐觉髭须黑，欲寄松花君用无。
高岩南下走群龙，两小源头合一峰。问道是中人不识，先生信善择中庸。
白杨夹道起秋声，要使征人恨不平。自笑一生成底事，元常笔秃却谈兵。
晓登山阁一炉香，瞻企神僧到上方。人度石桥何所畏，如来原是世津梁。
强栽髭鬓较锱铢，眼底精神不解枯。许我苍颜殿诸老，可能同读远游无。
五百年来贝叶光，劫灰难泯壁中藏。山僧要广人间福，长日工夫一炷香。
摇曳春风绿万丝，笙簧朝暮语莺儿。谁知孝子伤心处，不见停杯侧耳时。
七子高风足讨论，先朝并及紫阳门。但看虹井云塘色，吾道东南一派存。
子欲济民非为己，我贪修道不忧贫。直须勉强方成业，只恐因循易老人。
半年不复作鲸吞，白饮无红搅不红。今日不愁人不醉，太真新出浴汤温。
甑中炊米釜烹鲜，莫道巴儿不解禅。日日扣门来乞火，个中已有一灯传。
苍山去郭三十里，日暮云收独立时。应是尘埃能眯眼，几人曾有望山诗。
终日望夫夫不归，化为孤石苦相思。望来已是几千载，只似当时初望时。
何事千年遇圣君，坐令双鬓老如云。南行更入深山浅，岐路悠悠水自分。
东风吹起白鸥波，五粒松枝带女萝。昼省归来休暇日，听莺时节正春和。
竹笕两三升野水，窗前五七片闲云。老僧活计只如此，留与人间作见闻。
鱼雁迢迢不一书，寻真岂为出无驴。去年偶误梅花约，心密何须泥迹疏。
举世都为名利醉，伊予独向道中醒。他时定是飞升去，冲破秋空一点青。
时阔江空无片云，草枯木脱最愁人。东风小作撩人意，已觉人间无奈春。
水天曾见真如画，烟雨还看画似真。沙上一行飞又去，江南老尽白头人。
金粟钗头次第多，起看缺月带斜河。悬知瑞草桥边夜，笑指灯花说老坡。
匹妇顽然莫问因，匹夫何去望千春。翻思岵屺传诗什，举世曾无化石人。
三年不见洛阳花，今日襄阳看转嘉。奔走簿书长似梦，不知春已满人家。
千年古道万年堤，老牯循循不解迷。牧子不知何处在，乱山荒草鹧鸪啼。
不下青松下翠竹，孤云野鹤尽相宜。最怜寒夜一声唳，梦断疏烟微月时。
尊者从空掷钵来，神通用尽却成呆。看来不似维摩老，一默千门万户开。
白社闲寻惠远师，花边闻漏独归迟。笑声乍落红尘外，应是溪桥送客时。
春池日暖少风波，花里牵船水上歌。遥索剑南新样锦，东宫先钓得鱼多。
一时花木斩新栽，露萼烟苞逐渐开。好事人人能爱惜，莫教容易拥蒿莱。
名山顶岭雾云深，欲海波涛险万寻。向子丁宁总如梦，何时相慰野人心。
饭罢呼僮旋煮茶，棋枰诗卷小生涯。从今厌踏红尘路，多在山间少在家。
南岳高峰七十二，祝融峰直老人星。平生最有看山兴，一上斯亭双眼青。
一世龙门未易攀，鲰生负笈造柯山。束修以上吾斯诲，应许吟风立雪还。
雪峰道底曾知有，已落曾郎陷虎机。若也诸人得受用，何须二子下针锥。
人厌尘嚣欲学仙，上天官府更纷然。不如啸傲东篱下，且作人间过数年。
秋原迷望草芊芊，几树荒鸦落照前。驿使回时曾寄语，西风早晚渡秦川。
花钱费尽画双蛾，望断金舆不见过。𫜁听调莺宫树上，一年春事已无多。
我昔曾参老夜台，冰寒铁瘦石生苔。舍身入海闻还出，君到清凉试问来。
乐天知命夫何忧，不道身如不系舟。万折山随平野尽，一轮月涌大江流。
人道灵瓜有护持，蜿蜒果见著青枝。一时耳目穷何尽，万事由来不可知。
鹿景铺前孤树斜，虬龙偃蹇阅年华。枝柯不为风霜改，留得清阴覆几家。
自别京华意惘然，浮云过眼十三年。白头太守成何事，又促乘骢瘴海边。
猿臂将军战不休，当时部曲已封侯。夜深忽梦燕山月，犹幸君王晚更收。
人家鸡犬隔痴岚，城郭微茫见塔尖。一片轻云笼马首，熟梅时节雨纤纤。
原上西风马力生，折胶时候正凄清。功名未立头空白，却忆金徽万里行。
蚕齐忙著采桑行，隐隐春雷作磨声。枝叶拣残归未得，恼人风雨不时生。
人道先生是逸民，不知二姓即无君。当时若作杨朱学，彭泽如何来屈身。
洞庭昔返楚天魂，孤冢千年失子孙。蜀道悲歌今不见，暮云愁色满中原。
江西道院赋金华，近日当涂共两家。更著崆峒三道院，只销卧治醉莺花。
残月和灯照弊帷，疏风乘隙入征衣。恰逢远客思归日，正是家人说梦时。
炉薰一炷北窗虚，公干归来乐有馀。插架万签时讽味，孟光倚阮阅琴书。
问渠田父定无饥，却道官人那得知。未送太仓新玉粒，敢先云子滑流匙。
空山梅柳欲催春，忽报柴门至远宾。莫道并州浑忘却，见君犹似故乡人。
别时新柳拂烟汀，已见黄花照眼明。却忆荆溪寒雨夜，笑听屐齿出相迎。
偶开诗卷雪窗晨，中有桃花片尚新。却忆携诗花底看，回头又是一年春。
菌阁芝楼杳霭中，霞开深见玉皇宫。紫阳天上神仙客，称在人间立世功。
万古乾坤此道存，前无端绪后无垠。手操北斗调元气，散作桑麻雨露恩。
诗老盟成恐未寒，今年荔子不同餐。空排白玉千峰雪，却忆红砂九转丹。
妙句何来一小亭，古弦清庙自泠泠。老生欲和无天趣，只有西山数点青。
四郊飞雪暗云端，唯此宫中落旋乾。绿树碧檐相掩映，无人知道外边寒。
地高阁迥宜闲望，望尽云山首懒回。林下野僧应笑我，半年旌旆四曾来。
如花遇雨湿泷冻，审此言谈大道中。世上几人知举措，故然不与我心同。
馋心才说齿生津，风味虽严恐未醇。莫倚调羹全待汝，世间还有皱眉人。
生来只见山头土，祭讳惟闻月下螀。五十四年天颇近，诸孙罗列拜成行。
奎章阁老天边字，蓟北山人霜后枝。想见披图明写处，循篱看罢落花时。
松阴翠落千崖雨，瀑布泉流百丈冰。六月山人长衣衲，不知人世有炎蒸。
悠悠一别已三年，相望相思明月天。肠断青天望明月，别来三十六回圆。
九日携壶上大科，天歌一曲宣天和。浴沂六七惟童冠，孰与诸贤父老多。
白头韭美腌齑熟，赪尾鱼鲜斫鲙成。却对盘餐三太息，老年一饱费经营。
不用将云寄隐君，隐君山自有闲云。云边若遇陶弘景，莫遣高歌世上闻。
春入西园何苦夸，我曾狂醉洛城花。如今老大都无兴，独坐晴轩看落霞。
北山松枌未飘花，白下风轻麦脚斜。身似旧时王谢燕，一年一度到君家。
霜罗袖薄绿裙单，家是江南友是兰。借问几时辞碧落，一枝欲寄北人看。
莫笑官居如传舍，故应人世等浮云。百年父老知谁在，惟有双松识使君。
与公京口水云闲，问月何时照我还。邂逅我还还问月，何时照我宿金山。
忽闻车马下天来，拥术阗衢拨不开。六十七年无此客，灶前老隶亦惊猜。
珊瑚老树百花开，玉色灵泉滴翠崖。弹罢瑶琴黄鹤至，紫泥湿透藕丝鞋。
花压栏干春昼长，玉中还有辟邪香。少陵苦被花相恼，可是无心赋海棠。
盘中共解青菰粽，衰甚犹簪艾一枝。寂寞废诗仍止酒，今年真负此佳时。
虎头将军图画奇，成都待诏功名迟。春风草草拂衣去，投老相寻知几时。
平生酷爱水浮天，每到东湖意豁然。要识此湖功利溥，旱时无限荫民田。
池亭楚楚更堂堂，占得宽闲地一方。花竹四时随处有，纵无人赏亦何妨。
乱来岁月总如流，头白江村不奈愁。老罢此身何处着，尚堪同倚雨中楼。
色衰时去两相遭，犹有君恩在赐袍。谁道秋风能再热，却教纨扇不辞劳。
去年端午尚京居，骨肉团栾奉板舆。今日菖蒲还荐酒，犹于岭表待文书。
藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
十年海上旧郎官，白发相期岁欲阑。处处风尘犹在目，归来何日共纶竿。
风将好梦到兰亭，惊觉虚檐九子铃。老眼醒来无着处，倚楼检校树头青。
槟榔口里吐参苓，折槛无门九虎深。家在道乡亭畔住，定应千古有知音。
龙蛰河汾道不行，吁谟经济授诸生。由来房魏皆卿相，共辅文皇致太平。
门外桃花落渐多，一双新燕又来过。寄语城东王贡士，今年春酒味如何。
忽逢旗鼓去翩翩，道上行人喜欲颠。为说吾州新得雨，使君惠政实关天。
水西亭馆路逶迤，客到衡门出每迟。相别几时长揖罢，定应先诵近来诗。
仰止罗浮积岁年，今来得拜洞中仙。一双木屐踏歌遍，始觉诸天总一天。
九曲溪边玉女峰，年年独倚落花风。何因不驾青鸾去，伫立空山皓月中。
弱缕风前未送寒，和烟和雨上阑干。当年歌舞消魂地，深院沈沈独自看。
水品茶经手自笺，夜烧绿竹煮山泉。莫留樵客看棋局，持斧归来几岁年。
云霄九万一枝春，灏气崚嶒绘碧天。老鹤蹲云樵影瘦，又看雏凤日翩跹。
一年两檄过浯溪，□上𢈪亭□□□。笑□兴亡千古□，□□崖石与天齐。
南北高堂本富家，百年梁柱半攲斜。略教扶起犹堪住，西望吾庐已自奢。
霜钟鸣时夕风急，乱鸦又望寒林集。此时辍棹悲且吟，独向莲华一峰立。
一生到处贾胡留，身属官仓不自由。白首归来更何恨，十年烂醉石帆秋。
内园木槿今无色，彭泽花枝别有春。草木从来无定准，一时抬价要高人。
永怀焦管愧平生，任运无心更道情。野火烧庐成露寝，暑天因浴亦江行。
衮衮诸公鸳鹭群，年来看熟已忘情。四明相寻风雨过，一丘一壑便悭盟。
邓尉山前古佛宫，湖波万顷贮群峰。欲寻老子当年处，五杏参天宝殿东。
褰帷不惮暑天长，少试平生活国方。吏蠹民冤尽梳洗，要令枯旱变丰穰。
梅花道人厌烦热，自写竹林河朔图。恰似峰头玉井水，晚凉贮在清冰壶。
先生身外固无求，帝问何尝间隐幽。洛下当年遗盛事，乘传犹得赞谋猷。
客窗孤被探深寒，一梦从来已六年。独有可人无复见，尊前旋笑尚依然。
盈盈罗袜隐湘裙，缥缈凌波去若云。时向落花堤畔望，春山澹澹晓烟分。
五老峰前雪未消，烟岚染处夕阳挠。沽来尊酒寻梅树，钓得江鱼上柳条。
相国已随麟阁贵，家风第一右丞诗。笄年解笑鸣机妇，耻见苏秦富贵时。
辇道频年积绿阴，人间天上两沈沈。桥边机杼劳相待，何似浑忘去住心。
华表还将老鹤羁，先分一羽莫迟迟。何时把臂山阴道，赠我前朝竹一枝。
流光何忍太匆匆，一段清欢欻梦中。赖是缄藏玉雪句，老人他日苦头风。
寻僧闲事为官忙，人指云生是上方。少避归牛寻曲径，野田黄雀闹斜阳。
一自嵬坡别驾时，英魂飞上傲霜枝。于今冷落东篱下，肠断君王知不知。
世情未免歌红粉，道韵无妨寄白云。归路看花应更好，林间明月涌金杯。
江南墨竹近来荒，剩有人传夏太常。图印秪今犹旧姓，风流知是少年狂。
万籁无声月满山，看时容易入时难。昔年闽有洪唐寨，争似云中者一关。
竹殿阴阴间绿槐，日长棋罢看流杯。北窗风味沈沈静，南内时新节节来。
二十馀年别帝京，可能朝市污高情。秋光何处堪消日，漫绕东篱嗅落英。
今霄春色正无涯，何事永轮不放华。共喜君侯布春泽，欲令时雨润烟花。
曾记当时醉此斋，此斋初辟菊初栽。今朝携酒重来赏，醉插黄花笑口开。
市中大笑跨驴回，老却平生济世才。买得华山方好睡，九重丹诏不须来。
信断江南望驿尘，十年辜负岭头春。而今重到覃怀地，却与梅花作主人。
端辰帖子缕黄金，词苑题来禁籞深。共道万方欣解愠，南风已奏舜鸣琴。
三年同此日追游，樽酒相欢几献酬。别后临风重凝想，湘云东去是袁州。
笋舆咿轧下山田，遥指三峰返照边。安得肉身生两翅，霎时飞过此山前。
龙护深潭草木昏，断碑元祐典刑存。蜀仙已去吴僧少，岭上松篁亦断魂。
一卷翛然出世姿，名山游遍未归时。葛洪井水今如此，欲觅真丹在武夷。
中郎已老元无子，灵运为僧只在家。斗酒只鸡吾欲哭，不知谁为作侯芭。
倦倚绳床月上迟，自将横竹向予吹。秋深杨柳不堪折，况复明朝欲别时。
老木垂垂绿覆栏，栏前髣髴见山□。尽教富贵饶公等，未许林泉□数廉。
见说苍梧杳霭间，风波帝子几时还。胡沙恨是无湘竹，泪洒千行不作斑。
芭蕉几树萎阶楹，已遇深春寒未生。却喜嘘枯有时雨，不妨征幰暂停行。
灶间三日怒饥面，老去一豪无木肠。走乞毗耶半炊玉，归来作舞绕绳床。
玉堂帘外独迟迟，明月初沈勘契时。闲听景阳钟尽后，两莺飞上万年枝。
县曹文墨厌拘缠，野饭山行旧所便。祇道穷涂难措足，朝来风日为谁妍。
解结冬年办四斋，赤洪崖打白洪崖。信心檀越家家是，只告诸天次第排。
信脚来游喝石岩，老来到处少同参。出家本是丈夫事，岁晚终期卜一庵。
青山久隔故人面，修竹自同君子心。老可近来无一事，为添清影满东林。
簿领他年解印归，尚怜江上子鱼肥。扁舟不学鸱夷子，只要清陂作钓矶。
老年衰病药相扶，岂有神仙碧玉壶。睡起不知春雨过，半畦佳菊没榛芜。
画栋宵寒燕未来，江南谁寄一枝梅。闰年雪后春工晚，羯鼓催花满槛开。
赤栏终日倚西风，山色挼蓝小雨中。将老鬓毛秋著木，相思亲旧水连空。
儿家门前杨柳枝，南来北往折残时。去去青骢都不返，郎行莫再挽青丝。
柳株高下隔桃蹊，万顷烟波似渼陂。画手无人貌平远，小亭风冷立移时。
从来非不求知己，言觉俗情似流水。消息毫端总是空，奇哉道味深无比。
老农饭粟出躬耕，扪腹何殊享大烹。吴地四时常足菜，一番过后一番生。
数仞山头一小亭，只消此地过平生。崎岖狭世才伸脚，已被刘郎卖作名。
一乘休去已忘机，恰似当初未牧时。云起云消本无迹，有为全体是无为。
穿花度叶日纷纷，出自知时处有群。独佩秋兰何处献，惭卿一食不忘君。
应缘心在已心空，方广那知只此中。金爵茗花时现灭，不妨游戏小神通。
佩萸囊菊陟崔嵬，世俗想传有自来。顾我此身强健在，不消囊佩亦无灾。
六月六日杀蠹虫，无衣可出哭吾穷。聊将囚板阶前晒，一物光辉与世同。
怪雨盲风撼柳梢，便骑老牸返前郊。任将破笠轻掀去，莫捲江村屋上茆。
东掊西取亡民怨，散施僧家与道家。如此善因求有福，有灾无福只堪嗟。
沧波极目江乡恨，衰草连天塞路愁。三十年间行万里，不论南北怯登楼。
东山朝日翠屏开，北阙晴空彩仗来。喜遇天文七曜动，少微今夜近三台。
未识平时活国方，只将诗句阅风光。盘空笔力今谁敌，独扫千人不可当。
行有尚时观习坎，不终止处认兼山。止中自有流行好，不在从违用舍间。
微波冲得绿萍开，数点青青黏石阶。绿葑自来还自去，来时须载白鸥来。
引舟西上正隆冬，千里隋堤雪翳空。恰似常年三月尾，柳花凌乱逐东风。
老大生涯任拙谋，家儿叫噪为观优。梁尘飞尽空肠断，总有西山月映楼。
云满孤山雨满楼，青春花鸟澹相留。年芳似旧故人少，默倚阑干悔昔游。
灵鹊声中午梦回，长须分送大瓶来。棠梨花畔呼鹦䳇，谁道闲愁洗不开。
老婆心急频相劝，性难只得三日限。我耳已较君不割，且喜两家皆平善。
蝉鬓惊秋华发新，可怜红隙尽埃尘。西山一梦何年觉，明月堂前不见人。
胜地曾经托趣深，和风晴日喜重临。筋骸又老四三载，何限依依怅旧心。
衰草连天惨淡黄，梅兼白雪一时芳。谁知老子懒成癖，花落花开已两忘。
灵均心事少陵诗，青竹林边白竹篱。自把寒花看新雁，今年强似去年衰。
笠影于今落海潮，十年云水梦相撩。一双我办云卿屦，万丈携君访铁桥。
假节何年使蜀川，宿期空老霅溪边。寻春走马阊门去，几处银筝误拂弦。
丹砂争说出辰阳，不入清廉太守装。却笑当年勾漏令，风流罪过即仙方。
清明时节雨纷纷，泪洒东风忆细君。艳骨已成兰麝土，梦来何处更为云。
住近苏门有白云，闭关却埽道逾尊。相逢不语忽长啸，今日岂无人姓孙。
肥样凋成玉色仙，碧瑶幢里粲婵娟。道渠解笑何曾笑，只合更名小白莲。
一家兄弟两诗仙，同在蛮邦岂偶然。今日开轩见遗像，当时美政亦相联。
想见青宫拂素丝，清风雅操玉参差。一般翰墨归人世，还有章怀太子诗。
宣室不令容董偃，却容皋朔与相如。当时有意清君侧，鸡鞠诙谐总合诛。
梦寐西山结草庐，逝将临水咏游鱼。何人见卵求时夜，更著闲言问紫姑。
带雨和烟未可名，春风处处不胜情。于今南浦知多少，都向王孙去后生。
独想当年春宴游，湖边日日醉金瓯。三年阻作登龙客，不谓相思已白头。
身如泡沫亦如风，刀割香涂共一空。宴坐世间观此理，维摩虽病有神通。
今年古寺摘芙蓉，憔悴真成泽畔翁。聊把一枝闲照酒，明年何处对霜红。
一掬云泉漱齿凉，小亭幽绝背山阳。道人自乡峰头住，闭户不知春日长。
从来吾道有循环，留与儿孙著眼看。觌面相呈衣线事，当中圆月照心寒。
卧龙雏凤不曾闲，举世皆危子独安。应念桥公无特操，晚将情话向曹瞒。
玉堂仙子玉髯髭，老笔能飞屈铁枝。正是雪消明月落，罗浮山下梦醒时。
靖江千里建高牙，元是湖南老将家。一发千钧传寿地，祖姑贞节已褒嘉。
绿竹月明客夜行，青山雨过人春耕。闽中富庶天下少，千里山川东锦城。
万丈云间老桧萋，下藏鹰犬在塘西。快心猎尽梅林雀，野竹空空雪一枝。
清欢那复笑开口，闲事长令闷破头。更有不堪萧索处，西风过了菊花秋。
古来贤俊共悲辛，长是豪家拒要津。从此当歌唯痛饮，不须经世为闲人。
不到安成二十年，故人相忆两依然。彭家楼上春风里，梦倚危栏俯百川。
二十馀年谈性空，不知强聒尽无功。愁来白发如秋草，为置浮生断梦中。
谢君为吏清如水，神吐祠前不鄂花。我欲将诗道其事，却防流咏入京华。
玉籍名延不世香，含情惟务振流芳。自缘始恋春料理，是索东君力主张。
我在江陵望帝乡，登楼时恨楚天长。怜君更隔三千里，岭树湖烟更渺茫。
客里愁多不记春，闻莺始叹柳条新。年年下第东归去，羞见长安旧主人。
遥闻碧海有三山，云锁琼楼日月闲。花下玉颜常不老，也应春色胜人间。
频年岁稔少干戈，到处人能贩五河。只道鹾舟偏辐辏，玉杯泾段近年多。
临川楼上柅园中，十五年前此会同。一曲清歌满樽酒，人生何处不相逢。
青山寂寂雨潇潇，一个长松翠欲飘。白发道人年八十，小楼闲坐说前朝。
勿言春尽春还至，少壮看花复几回。今日已从愁里去，明年更莫共愁来。
南枝太蚤北枝迟，非蚤非迟恰好时。竹屋一痕微月照，老夫树下正吟诗。
濛里维舟日已西，不堪幽思正凄凄。长松夹道青如染，更有子规深夜啼。
学剑攻书两不成，年来踪迹愈如萍。而今㶏水无鱼钓，收拾纶竿海上行。
绿槐阴里一声新，雾薄风轻力未匀。莫道闻时总惆怅，有愁人有不愁人。
春芽不染焙中烟，山客勤勤惠至前。洗涤肺肝时一啜，恐如云露得超仙。
菊花村晚雁来天，同住兰舟未十年。今日送君须尽醉，离人独上洞庭船。
零落蔷薇委道傍，更堪微雨渍残香。象床玉尺人何在，肠断新裁锦一方。
吴越台池大业城，如今花鸟故时春。思量却是楞伽塔，曾见苏州六代人。
官上依然四壁空，讼庭人寂每从容。看家不为穿窬计，老去登临分外慵。
十七龄来聚沫馀，芙蓉城冷待爰居。臂文朱缕他年识，袛恐天都署掌书。
道在人间或可传，小还轻变已多年。今来海上升高望，不到蓬莱不是仙。
夜雨昼晴花世界，晚风朝露柳精神。花花柳柳春何限，安乐窝中第一人。
暮春才得揽群芳，把酒临阶喜欲狂。珍重归来闲宰相，片时刚为小生忙。
小试麻鞋路半乾，归来连得好诗看。去年曾被梅花恼，今过林边辄齿寒。
菊芳兰秀幸同时，汾水刘郎语最悲。谁果肖兰谁肖菊，未知黄落又为谁。
峰峦崒嵂水潺湲，绿树重重路几湾。想有山僧住山顶，时闻钟磬白云间。
颜色鲜明能几时，未辞黄叶已辞枝。都缘爱管闲离别，多恨多愁故早衰。
相逢一笑又相离，肠断登临送别时。久占都亭惭重客，秋风回首片帆迟。
笔精墨妙王右军，澄怀卧游宗少文。王侯笔力能扛鼎，五百年来有此君。
水中科斗长成蛙，林下桑虫老作蛾。蛙跳蛾舞仰头笑，焉用鹍鹏鳞羽多。
修仪承宠住龙池，扫地焚香日午时。等候大家来院里，看教鹦鹉念新诗。
融融春色满花源，杨柳阴中系画船。笑逐鳌头花下去，旌旗夹道鼓渊渊。
曾识云仙至小时，芙蓉头上绾青丝。当时惊觉高唐梦，唯有如今宋玉知。
劳生可笑类原蚕，世路羊肠更熟谙。自古诗人例如此，咸阳客舍老青衫。
台上十围乌柏树，不知曾否见当时。光风霁月将何似，千载悠悠系梦思。
娇儿幼女逐山妻，争解行囊看赐衣。颠倒海图裨短褐，可怜杜老北征归。
逐电追风矫若龙，千金骨相世难同。露华吹湿黄罗帕，行过春风便殿东。
翛然一宅一编书，举世何人得似渠。三十六峰峰下路，清溪绿竹绕楼居。
白玉堂前发数枝，妆成每自下阶墀。中庭不是无花看，独为清阴立少时。
动静防闲又怕疑，佯佯脉脉是深机。此身愿作君家燕，秋社归时也不归。
世路衮衮何年休，青山白云且淹留。千寻飞雪下岩窦，落日洗耳前溪头。
一株松下一茅屋，何处山中此景无。煨芋老翁常闭户，世人从此画成图。
地环碧玉轩窗莹，舟入红云笑语香。下笔惭无少陵句，老怀徒爱宋公庄。
年当五十始荣华，覆水难收重叹嗟。岂信后来春色别，满柴担上尽开花。
世间何沴善侵陵，强者谁欤抗郁蒸。万姓低垂炎海里，洒然天表见斯亭。
夭矫拿云出海深，九霄常抱济时心。何当捲却沧溟水，去作人间六月霖。
枝头寂寞若为情，唤起毛锥为写神。月下风前长玉立，娟娟一纸四时春。
事到难时意转佳，声名早已动皇华。拨烦自古书生短，只合横经住绛纱。
水流花谢白云飞，沧海桑田几是非。莫问兰亭旧踪迹，当时文采古来稀。
已奏春班名字了，不妨闲作几时游。家僮未要装诗担，见说三高索倡酬。
行觞时许按清歌，声巧佳人曲韵和。簌簌梁尘飘不住，层空仍遏彩云过。
南宫米颠不复作，此去倪颠能几何。我亦有时弄颠笔，不知颠处较谁多。
长年心事只悠悠，衰鬓难禁岁月流。红蓼垂垂烟雨里，不应摇落始知秋。
学佛俄经二十年，于今地上拥青莲。我来愿结三生友，共看当时手指天。
流水高山待赏音，人生腾踏岂无心。他时先步岩廊上，莫遣门庭海样深。
季子论才到履驹，十年不调可怜渠。自闻马祖今非佛，不似潜夫但著书。
袖拂青烟蹑紫霞，寻龙寻水看金沙。道人久有归休意，指个溪山著我家。
葛衣著了却生寒，风势颠时正上滩。客里无聊已无奈，更教止酒过春残。
供奉三朝四十年，圣时流落发衰残。贪将乐府歌明代，不把清吟换好官。
驻锡清源十五年，月明台静忽飘然。禅心莫为东禅起，南北东西总是禅。
谩自尘劳鬓欲华，故园空锁未开花。年年饱看春来去，输与西湖处士家。
纷纷世事不堪论，典午乾坤势已分。书罢黄庭无个事，闲开池馆看鹅群。
八年月会七人同，山水之间一醉翁。就里园翁更奇绝，每留馀兴托恢公。
龙门狂僧老万回，燕支常染玉堂梅。木杯何日过东海，拾得海底珊瑚来。
数树青榆延阁东，云窗霞户绮玲珑。上林文鹿高于马，时引黄麛碧草中。
淋漓尊酒醉还醒，嘹喨歌声出锦屏。最爱赵郎情性好，双眸时为万山青。
罗浮采药失佳期，闻道嵩阳锡杖移。珠海含君千里月，秋光长得慰相思。
罗绮何年自结丛，幽人邂逅一临风。分㩦不忍轻攀折，惜尔为容亦太工。
弟兄手足最相亲，恨杀东头少一人。幸有白头相对老，龁匏饮水不嫌贫。
会稽行在隔江头，不把杭州作帝州。故老莫论千载事，年来吴越几春秋。
前身石霜后身浃，如印印泥风去尘。认得当时侍者意，无人知是密庵人。
栖栖老楚未遭时，债主凭陵似迫危。人杰既为王谧识，刁逵诛斩独何悲。
歌罢南风解愠诗，含毫长想凤来仪。明时又见箫韶作，留取苍崖碧玉枝。
匆匆山信寄来时，中有黄庭七字诗。已死华颠无觅处，几回吹断玉参差。
芟麦虽凭利刃功，柄头还用竹为笼。勿云褊量容多少，都覆黄云入笼中。
空山落日又逢僧，雨杂尘灰满帽纹。但忆来时门不掩，麝香偷卧石床云。
南轩竹色映溪光，不减吾州五月凉。犹恨秋来鸥鹭少，须君更为筑横塘。
年来衰病只深藏，转觉闲居气味长。所恨浮生有拘绊，不能相逐上瞿塘。
觌面相呈是此时，了无犹豫与狐疑。南山云起北山雨，爵跃掉头吾弗知。
里巷新翻乱后移，喜君住处有轩池。重来已是三年后，竹树依然似旧时。
并刀初剪六铢衣，欲向瑶池梦里飞。此日还应为竹住，他年不许伴琴归。
楚水吴山万里馀，两年方见一封书。都来费得鸾笺纸，何处春江无鲤鱼。
春困撩人睡起迟，玉钗斜堕绿云攲。海棠开后廉纤雨，又是清明赐火时。
镜里朱颜已莫傅，空馀荒冢小坡前。东风开遍闲花草，疑是当年堕翠钿。
羸骖已老莫嗔渠，涉世迂疏我自愚。马不能言当臆对，未知吾孰与君驽。
蕊珠宫里小仙娃，暂别椒房抑翠华。底事尘缘犹未断，谪来人世作名花。
苦爱幽窗午梦长，此中与世暂相忘。华山处士如容见，不觅仙方觅睡方。
风霜摧折凤凰枝，岩壑犹存铁石姿。老朽何堪为世用，丹心祇许老天知。
南来不作楚臣悲，重入修门自有期。为报春风汨罗道，莫将波浪枉明时。
昔年曾此恋青山，几度秋风入梦寒。想得玉岑回合处，夕阳依旧满朱阑。
侯家主第一时新，上席华年不惜春。珠釭缀日那知夜，玉斝流霞畏底晨。
江南五月作秋阴，杜若洲前十日霖。卧听儿童说风雨，老来元自不关心。
瓦盂亭午未闻歌，少负心初负腹多。薇蕨不侵耕凿地，八珍柰此属餍何。
闻道相知满帝京，时来不得避功名。纵今再补王门客，恰好逍遥遣宦情。
移根一户蟾光溢，分派银河地脉灵。定与苏仙双橘井，他年续入郦元经。
聘命当年下益州，戋戋束帛礼偏忧。山人著出隐居报，使者赍还答诏牛。
寒灯芳烬发春红，读到豳诗继匪风。吾道有消还有长，欲将此意写丝桐。
牢落海边惟教子，书声殊喜听三盘。芳樽远寄柴扉静，洗盏开尝得尽欢。
道士原无鉴湖赐，山人敢署醉侯封。犹查脚色烦官府，陈渡桥边一老农。
金谷花飞春半时，花间莺语太迟迟。美人心事浑无赖，忍把柔情摘阮丝。
延陵乃有能诗鉴，子路犹为少读书。习气未忘番简册，白头稽古不应愚。
煎茶水里花千片，候客亭中酒一樽。独对春光还寂寞，罗浮道士忽敲门。
红白山花相映开，山中径路久无媒。老翁不是看花客，只共扁舟载鹤来。
前身玉女恐非欺，谪向人间堕镜池。粉瓣飘香欹欲堕，依稀按节羽衣时。
晨趋禁掖暮郊园，松桂苍苍烟露繁。明月上时群动息，雪峰高处正当轩。
橘柚连云手自栽，别来谁复为封培。棘篱缺处秋偏早，时有邻童摘实来。
曲江深院题名处，应有春风得意诗。为想杏花三十里，却思三五少年时。
江南春色莺花老，又汲新泉浸芰荷。春色后先君莫讶，后头花更得春多。
石城云屋抱浮丘，正是真人旧括州。会掷仙图争少胜，不知身到洞天游。
不堪细字眼犹花，熟睡分明暂到家。何独能收小儿泪，客中时可当乘槎。
石显深持两世枢，尚书何苦恋中书。九原若遇韩延寿，祇共咨嗟叹两疏。
老子平生不解愁，花开酒熟万缘休。更教不为黄花醉，枉却今年一片秋。
老去无营百念宽，只馀故纸未忘钻。小窗坐寐含幽梦，梦涉寒波赋楚兰。
酒浇磊块作平怀，一锸相随死便埋。个是先生醒时语，醉中那复问形骸。
深锁禅扉暂一开，竹间那复旧池台。岁寒只有庭前柏，五十年前见我来。
秋风长铗幸生还，明日孤臣入楚关。莫道三年人万里，天涯消得几重山。
筠阳花开三月时，城南城北好追随。妙真宫中来看画，龙王潭上去投诗。
雨过河光雁影遥，银床冰簟自秋宵。长门杨柳摇残月，报道君王已视朝。
忆郎瞥见在春郊，欢极轻将翠袖招。近觑庞儿原不是，羞生双颊晕难消。
书生为郡亦迂哉，剩买童山买木栽。但遣牛羊勿践履，它年定出栋梁材。
覆舟山下龙光寺，玄武湖畔五龙堂。想见旧时游历处，烟云渺渺水茫茫。
老天于我尽无穷，到处溪山尽借侬。他日结茅临水上，主人应不吝山翁。
岭外从来不识春，青梅年后已尝新。深山忽有残花在，知与清明待北人。
青山历历映江流，半是明州半越州。亭下寒潮亭上客，不知来往几时休。
岁俭何曾敢吃浆，早于世路似忘羊。桃花饭有秦人味，不染膏粱脂腻香。
一樽且复罄幽欢，不是痴顽强自宽。死去何忧累儿子，千钱可买市成棺。
学道先须不要贪，贪心障道使人凡。祖师一味无求法，流落人间谁肯参。
舞罢莱衣对远山，此心应共白云闲。闲时自是僧家事，还拟来趋玉笋班。
韩画颜书世绝珠，铃斋时足奉驩虞。跋题应命诚羞涩，不是跳龙卧虎徒。
石壁云泉四十秋，儿时来往见风流。可堪松柏衣冠地，世事深沉懒转头。
传得壶天却老方，茫茫八极任翱翔。颓龄若使真能制，大济苍生总寿康。
竹杖芒鞋看瀑回，暮年筋力倦崔嵬。桃花落尽无春思，直待牡丹开后来。
秋草连天山色青，穹庐咫尺隔蓬瀛。应随凤驾游仙阙，月下时闻玉佩声。
秋旱兼春处处祈，微茫欲雨又还非。汝行恰值此时别，不到为霖不肯归。
楚楚声华动五陵，清标直似玉壶冰。交游不少纵横客，最爱风流御李膺。
半生香火庇琳宫，自怪年来出处同。忧患祗今尝已遍，颓然相对两衰翁。
碧嶂孤云冉冉归，解携情绪异常时。馀生岁月能多少，此别应难约后期。
䴙鹈泉上髑髅残，满地黄云覆草寒。遇得花枝那忍弃，弃时容易遇时难。
闻道深春雪打围，谁怜身上藕丝衣。莫忧白璧成尘土，解逐南风万里归。
腻发堆云镜舞鸾，五云仙洞接清欢。归来失却吹箫伴，肠断昆山昨夜寒。
庭前杏树手亲栽，曾见空花两度开。闻道濛濛烟雨里，乱禽争子落莓苔。
尘外亭南我旧居，自从丱角慕相如。他年倘有东阿眚，敬为先生特笔书。
风严朔北雪漫天，汉节飘零十九年。白首归来城廓在，茂陵松柏化苍烟。
缁衣终日诵慈悲，蝼蚁伤生亦皱眉。一镬高悬万人命，贪嗔当畏老天知。
江田千顷晒黄云，共说今年稔十分。合煮长鎗酿春酒，古松林下醉斜曛。
已向剡溪冲夜雪，要从东阁问官梅。气豪湖海宁辞醉，老怯风霜祇自哀。
碧空云净石坛清，自启琅函拜月明。一道灵风王母降，山童莫认许飞琼。
五月宫中日最长，天中节近浴兰汤。君王不用青铜献，惟恨当年一鉴亡。
近来时辈都无兴，把酒皆言肺病同。唯有单于李评事，不将华发负春风。
道是仙标未忍离，梦魂千里惜临岐。儿童昨夜欢相送，竹马来时许再骑。
遗经糟粕浪相闻，忆醉山在几度春。料得往年风味好，夕阳江口脍红鳞。
壳似悬匏护玉房，谁人剖玉注天浆。有时吞却杯中兔，带得长生药气香。
四海无虞岂偶然，也知匡辅藉才贤。鹰扬虎拜皆臣职，曾兆周家八百年。
二十年前不系身，草堂曾与雪为邻。常思和尚当时语，衣钵留将与此人。
几年脱迹冠冕窟，一味偷生兵火中。不见君家好兄弟，何人怜我最奇穷。
嶂密峰圆不似山，桃花流水做春闲。神仙只在人间世，妄意虚无缥缈间。
一夜东风柳穗柔，晓来红日在帘钩。少年两两鸣鞭过，唯见香尘扑马头。
昔有遗贤世所怜，沧浪亭下醉时眠。松江变酒终难待，却对残灯理短编。
天涯春尽强提携，百丈牵江过瀼西。谁识少陵忧国恨，东风处处杜鹃啼。
缥缈仙家别有天，山中七日世千年。天孙应苦佳期促，夜夜行云不得眠。
迷晓逆风飘漏远，惊秋堕叶响廊深。五更又上篮舆去，忘却当年调笑吟。
不谈世法不谈禅，彻晓齁齁一觉眠。个里神通元不小，回风急雨震山川。
斑竹林边有古祠，鸟啼花发尽堪悲。当时惆怅同今日，南北行人可得知。
天上宏开白玉堂，老臣侍读沐恩光。拔茅连茹思才俊，东野云龙愿颉颃。
世间无路不榛荆，且枕清流巧避名。俗客若来休举似，恐渠笑倒断冠缨。
花逢雨夜晓看妍，实蕊凋时阶不喧。试问老禅幽得处，谓言物外有青天。
攲枕犹存舒卷声，覆寒时与寝衣更。价廉功倍人人燠，一幅春风造化成。
落笔无因似退之，每逢佳致却如痴。孤高全露秋来骨，无复山红涧碧时。
日长珠箔漏声稀，团扇新裁越女机。进罢采丝三殿晚，万年枝上乱莺飞。
年年菊占晚秋清，今夕东篱放早英。月共黄花如有约，花开半夜月偏明。
黄叶纷纷舞劲风，反膏收液岁成功。明年满眼春容好，却在今时索寞中。
邛歊东望草离离，峡口春归未有期。怀古思乡两行泪，岂堪同在听猿时。
世事鸥忘句肯卑，云深料理旧花枝。了无一鸟传幽意，只对青山自解颐。
双双戏狎若游空，头腹难分蛟与龙。莫道一泓无活计，随身风雨在池中。
三年政化被生民，甘雨祥风溢剑津。解组幡然赋归去，攀辕无计可留恂。
丫髻双开紫翠新，瑶台石笋斗嶙峋。笑他玉女峰娟妙，长伴云边一老人。
江上南枝暖欲妍，小春时节又经年。谁知一点还乡梦，直到梅花树子边。
河边不见旧黄楼，绿暗荒城四月秋。风捲黄沙尘拂面，有人尚忆老坡不。
莫道幽人一事无，闲中尽有静工夫。闭门清昼读书罢，扫地焚香到日晡。
邬江江上祀陶公，亦以吾孙靖节从。我谓辰州升德庙，要当并写少游容。
报事碧鸡坊里来，今年花少似前回。笙簧冷落遨头病，不著梁州打不开。
老树清溪映白沙，可人竹外一枝斜。黄昏信步前村去，香到松林卖酒家。
锦帆隐隐到天涯，古道残阳泣暮鸦。莫为龙舟更惆怅，庆陵依旧看琼花。
投老宽閒寂寞滨，将身隐兮又何文。暂时相商相徵逐，留与江东日暮云。
世言晚食同于肉，缓步犹云可当车。三复文忠二三帖，古人深意在徐徐。
谁将万古倚云剑，刺破苍石天窗开。下贮泓渊不可极，有时月漏清光来。
凤臆龙鬐世不多，春风饱食玉山禾。升中自是明时事，岱岳云亭想一过。
三年不见琼花树，修竹长松独倚楼。一片白云东海上，又随春雨过扬州。
曾伴先生共夜阑，时留馀燄在云端。自从折桂蟾宫去，剩馥残膏几岁寒。
昔闻万法谁为侣，不觉连声叫了晖。想见老来新活计，不将三点作圆伊。
眼见风来沙旋移，经年不省草生时。莫言塞北无春到，总有春来何处知。
老来功业已蹉跎，买得生涯复不多。十顷芰荷三径菊，醉乡容我住无何。
野客调琴玉一枝，薰风滋味自家知。夜深断送鹤先睡，弹到山空月落时。
古木参天护碧池，青钱弱叶战涟漪。匆匆游子匆匆去，不见风清月冷时。
人日今年又共君，他人交态白头新。开怀一夜梅村酒，时复停杯问故人。
少游写就兰亭叙，逸少英姿殆昔人。我祖同为长公客，每于翰墨契精神。
离心杳杳思迟迟，深院无人柳自垂。日暮长廊闻燕语，轻寒微雨麦秋时。
旧说春寒花较迟，况今冰雪已逾时。一枝借得书窗暖，未许游蜂戏蝶知。
上堂甘旨皆推孝，主馈恭勤更让贤。八十年华随逝水，独留女范后人传。
花鸟闲寻雪半枝，瘦筇拈到酒醒时。莫言无极乾坤妙，只许濂溪一老知。
炼得丹成欲度人，江湖来往意殷勤。如何世上求仙者，不似枯杨解识真。
吾法元来不妄传，信知道法妙玄玄。君家自是神仙种，管取儿孙代代贤。
石犀沉后波涛息，石燕飞时风雨来。堪笑石牛徒解卧，山田无数任蒿莱。
流水通波接武冈，送君不觉有离伤。青山一道同云雨，明月何曾是两乡。
老我心知笔力衰，颇欣腊雪瑞清时。三茅奇观亦难遇，白玉峰头灯万枝。
时平总忽忠臣语，世乱仍遭弄臣侮。至今说到忒郎当，行路犹能痛千古。
明月青灯合浦村，北人惟此读书园。窦家风义人牢落，多少衡门欲断魂。
朝阳欲上万年枝，九色光芒射绀衣。昨夜银河济灵驾，露华寒湿未禁飞。
横出一枝谁与并，整青葱佩立多时。窗明几净好风日，移向此中渠不知。
遥传辇度万年山，漫倚东风想佩环。细数落花无限恨，心随流水到人间。
二十年前此地分，孤帆万里出重云。滇南昔日君怜我，白下今朝我哭君。
昔年曾作送穷诗，结柳赍粮拟退之。送去还来还复语，君家犹有读书儿。
回车胜母避柏人，不饮贪泉恶其名。道逢一铺榜全节，系马呼奖臣子情。
已觉人间万事全，钟情犹为别离牵。但令消息年年好，即是斑衣舞膝前。
黄昏茅店带星入，清晓竹舆蒙露行。客路三千年五十，对人犹说是归耕。
西山云雾隐蓬莱，滕阁峨峨亦壮哉。莫道长江空自去，一波涛起一如来。
剪水纷纷扑面来，须臾洒满旧琼台。今年不用笺丹极，闻说金穰百室开。
相违经岁意何如，漫说为邻德不孤。咫尺洛阳春已尽，过从能忆旧时无。
邻邻石齿漱溪沙，片片青山挂晚霞。鸟道一痕天半落，轻舆扶入紫藤花。
腊尽冰消未见时，春风应入近南枝。悬知老树开花早，苦恨幽人得句迟。
终日泥行足半胝，中桥望见已多时。一篙不得风漪力，早被青帘圣得知。
说著神仙岂偶然，神仙名不是虚传。岩洞石洞今还在，流水落花经几年。
甲子题年玩物华，门前栗里自桑麻。从他晋史书刘宋，别有黄花处士家。
紫翠丛中独隐奇，风霜饱历灿东篱。寄语柴桑老居士，好归吟赏莫教迟。
空谷无人瘦影寒，月明时见舞青鸾。鹧鸪啼彻黄昏雨，犹忆湘妃庙里看。
集贤池馆从他盛，履道林亭勿自轻。往往归来嫌窄小，年年为主莫无情。
山头碧殿倚天开，去岁曾同仙客来。今日独过诗兴少，白云空绕牡丹台。
曾侍先皇法从臣，故教给札纪华勋。名山久已藏名姓，莫作区区世上文。
海头已白藏头黑，老去心情总不堪。请唱德山歌一曲，却能打鼓似关南。
柂边潮水落还生，篷底寒灯灭复明。约束长年牢系缆，报人风雨有鼍鸣。
文字尘埃我自知，向来诸老误相期。挥毫留得江山助，不到潇湘岂有诗。
六月炎天飞片雪，山河大地冷凄凄。三年祇道消融尽，冻合侯家水一溪。
真成有子万事足，何况人生七十稀。莫道梅花遮五岭，头轻月朗去如飞。
官涂真有上竿鱼，玉笋翻乘别驾车。闻道留行有公论，从今日日看除书。
风尘秉马路俱迷，尔得汀江似武溪。花落案头无一事，寻仙时过玉华西。
道人终岁学陶朱，西子同舟泛五湖。船窗卧读书万卷，还有新诗来起予。
何物谯周口似簧，几年汉帝手牵羊。纷纷蜀土祠诸葛，香火曾分北地王。
斗城风物最堪怜，一掷流光二十年。嵇阮同游无半在，可禁吹笛落花前。
身心放下有馀闲，垂老生涯在万山。不许白云轻出谷，好随明月护柴关。
年年黍稷纪惟馨，布谷催农尽日听。寂寞一区香火地，千秋血食飨岩扃。
吏隐飘然在一涯，更堪行役退年华。多情却有空江月，长伴离人梦到家。
碧玉花冠素锦裳，对拈棋子费思量。终年不下神仙著，想是蓬莱日月长。
有客孤山吊鹤归，半肩行李插疏枝。街头儿女不解事，刚道卖花人未回。
了斋已复归黄壤，便恐人间此道微。后代不知谁得法，祇今无复更传衣。
鱼在深泉鸟在云，从来只得影相亲。他时纵有逢君处，应作人间白发身。
水心亭子隔浮埃，石趾团团类劈开。醉来不记昭潭路，道是严陵旧钓台。
送旧迎新可自由，笑啼不敢强包羞。熟能耐久如江令，垂老还家尚黑头。
老去相看终惨淡，秋来无赖对婆娑。任从叶逐西风去，要听庭宽夜雨多。
高价租船作胜游，穷逋那敢斗风流。西湖多少闲春水，不洗中原二百州。
忙携歌酒趁清欢，桃李多能几日看。欲识诗人愁绝处，落花时节一凭栏。
梁代真人上紫微，水盘山脚五云飞。松杉老尽无消息，犹得千年一度归。
踏破溪边一径苔，好山好竹少人来。有梅花处惜无酒，三嗅清香当一杯。
喔喔老鸡催落月，丁丁残漏伴斜河。一杯淡粥寒灯下，还与山僧不校多。
少林无孔笛横吹，此曲谁人和得亲。向晓洛阳江上路，一声唤起几多人。
陈国君臣醉宴时，可怜璧月照琼枝。蔷薇露湿仙裳重，笑𣨼君王索好诗。
篮里鱼肥锦吐腮，沙头不许价高抬。世间谁识端严相，璎络何消露出来。
万数簪花满御街，圣人先自景灵回。不知后面花多少，但见红云冉冉来。
谩说毗耶问疾风，主宾信手画虚空。争如快活月洲老，万事收藏一笑中。
荆棘苍苍汉水湄，将坛烟草覆馀基。适来投石空江上，犹似龙颜纳谏时。
花随风信应时开，珍重东君巧剪裁。今日看花人剩有，绿阴惟我独能来。
一树婆娑月里栽，是谁移种下天来。金英恰似清霄月，一度圆时一度开。
谁知方丈与瀛洲，尘世纷纷漫白头。不到嵩山最高处，世人容易揖浮邱。
见书恨不见斯人，见后翻令自杀身。毕竟立心多惨刻，少恩莫怨虎狼秦。
经世无才慕管萧，风尘搔首故乡遥。瘦藤忽梦寻梅去，袅袅寒溪独木桥。
临海铜灯喜夜长，蕲春笛簟怨秋凉。世间生灭无穷境，尽付山房一炷香。
庭前隙地短篱遮，种得名花杂豆茄。绿渐肥来花渐放，几番时雨到萌芽。
百年人物已无馀，况说铜人鼓铸初。欲著承平旧时事，政须此老助潜夫。
家托舟航千里速，心期京国十年还。乌牛山下水如箭，忽失峨眉枕席间。
惆怅江南早雁飞，年年辛苦寄寒衣。征人岂不思乡国，只是皇恩未放归。
岳顶登歌寄道林，一翁九十云千寻。八程不惜来嘉会，君来不来春亦深。
十年更瑟不曾调，百载张弓未肯弨。随事提撕民受赐，宁论外服与王朝。
群蜻海上迎机舞，双雁天边避弋飞。荦荦此心天与识，滔滔斯世我谁归。
嗟见时人大侈生，八珍同聚一杯羹。若知过口成污秽，何用留心事割烹。
嗟我衰迟行老矣，与君生死尚情深。屈平贾谊何须旧，敬吊先生泪满襟。
鲁连王建都仙去，风雅无人可共参。零落酒船一百斛，莺花肠断老江南。
柳拂青楼花满衣，能歌宛转世应稀。空中几处闻清响，欲绕行云不遣飞。
老树参横傍古阴，浓烟淡月试追寻。自来无会丹青意，可惜良工苦片心。
天上河源地上流，黄金浮世等闲休。埋愁不著重泉底，尽向人间种白头。
漫从西域度流沙，八月虚回奉使槎。天上白榆那可摘，归时只得带榴花。
浊酒陶陶时一钟，柴门牢键畏迎逢。夜来风雪敲窗纸，喜见前山玉作峰。
百事无能一老夫，十年江上把犁锄。西庄南亩时来往，常得青山在坐隅。
隔岸青山拱墓门，鹃啼狐舞欲消魂。邻人时见长蛇护，千载山灵念旧恩。
别久归迟道路长，梦中空对泪痕妆。可怜云雨迷南北，错认高唐觅楚襄。
世上贪名不敢亲，贪泉一味百年新。纷纷世道夷齐者，尽向贪泉欲歃人。
药炉丹灶旧生涯，白云深处是吾家。江城恋酒不归去，老却碧桃无限花。
少年曾读浩然诗，襄汉风流百世师。今日雪中清兴好，论文翻恨不同时。
隋邦危乱谁得免，虚鉴真人愿独行。道骨仙风今可想，幽栖岩洞及高明。
王谢风流满晋书，东南一望可长吁。平芜隔水时飞燕，更有何人在此居。
身属中军少得归，木兰花尽失春期。偷随柳絮到城外，行过水西闻子规。
白发老翁心似铁，网尽溪鱼犹未歇。船中浑是卖鱼钱，买酒烹鱼醉明月。
莫道长松浪得名，能教覆额两眉青。便将径寸同千尺，知有奇功似茯苓。
满天风雪一行人，赋别谁能有老亲。怪得临岐重惆怅，杏花开在隔年春。
小小瑶华楚楚兰，茶芽瓶子荔枝盘。太平三百年前事，犹及江南画里看。
三月江头花满枝，春光物物总宜诗。杜陵野客犹多兴，不是潜行痛哭时。
只今新暑已歊然，作么禁当六月天。飞上风前最凉处，年年输与柳梢蝉。
种得长松万个多，连山数里暗烟萝。何时投老归乡曲，分我寒岩翠一坡。
洞庭湖边花柳新，岳阳楼上更逢春。闲来载酒题诗去，还似当时贾舍人。
仙去当年寻旧迹，传来此日尚名山。花开花落朝昏事，唯有春风岁岁闲。
五马遥临百粤春，汉家迁客虎符新。同时谏猎堪谁在，得领专城更几人。
假合阴阳有此身，使形全在气和神。王家幻戏犹坚固，线索休时尚木人。
剑起星奔万里诛，风雷时逐雨声粗。人头携处非人在，何事高吟过五湖。
太初收骨道场山，与隔新坟定几湾。六十年来无麦饭，可能相对忆人间。
近有村人带血论，使君亲与验伤痕。鹜行刚道非行劫，只是行人两作喧。
门下栖迟近一年，郎君高义薄云天。傥能一语宁三国，应有嘉名万古传。
尽将钗珥遗娇女，空有图书殉少君。小像唾绒卿自绣，朝朝哭把水沉薰。
老病侵凌不可当，时时揽镜自悲伤。西风吹散朝来酒，依旧衰颜似叶黄。
惊尘拂面三千里，走马东西不识春。忽见长堤新柳色，一时聊慰倦行人。
和羹心事岁寒姿，若第风标舍更谁。谩道色轻花更艳，几成涂抹水边枝。
已作盐梅济时了，却收霖雨入山来。当年富贵汾阳郭，异代功名相国裴。
不管家居四壁空，琢成佳句有神工。谪仙会有金銮召，莫道诗人命不通。
西游笠顶是青天，每爱前村酒处眠。秋雨闭门人不见，依稀犹记下江年。
雪消公馆日迟迟，绿树微风动鬓丝。山鸟下庭人吏散，独看幽草立多时。
水苹多处着游鱼，不应人间罟网须。莫道市朝无吏隐，试看堂壁有江湖。
海内无双玉蕊花，异时来自八仙家。鲁人得此天中树，乞与春风赏物华。
一片吴淞江上秋，澹云凉叶思悠悠。何时莼菜鲈鱼脍，却向先生画里游。
盛事于今苏老泉，郡侯端的是坡仙。棣华咫尺龙颜近，竞诧皆出孟母贤。
口语甘时心独异，中边甜处味方宜。诗情合荐东坡老，惭愧当年蜜荔枝。
都城钟鼓夜深沈，棘寺灯前有客吟。不是少陵耽丽句，虚台元是发清音。
吏身拘绊同疏属，俗眼尘昏甚瞽矇。辜负终南好泉石，一年一度到山中。
金英寂寞为谁开，底许清香鼻观来。篱下先生时得醉，馀风千载出尘埃。
莫言无合亦何伤，旅雁卑飞怯稻粱。南亩荒芜嵩少远，却来楫口祭勾芒。
帷间角麈千年白，庭下髯羱一点青。当日乘云无马迹，只今遗木尽龙形。
世途开步即危机，鱼解深潜鸟解飞。欲免虞罗惟一字，灵方千首不如归。
百年孤干长苔衣，数点寒花映竹扉。昨夜东风消息到，主人扶醉月中归。
蜂儿酿蜜心方醉，燕子营巢语未安。开户不知春事老，满帘风雨落花寒。
老木樛枝入太阴，苍崖寒水断追寻。千年粉壁尘埃底，谁识良工独苦心。
几时不得巴东信，江郡红梅已复新。走傍长亭求驿使，为传临水一枝春。
当年言路亦逡巡，白简青蒲十一人。半斥炎荒半除籍，而今无一预朝绅。
燕脂斑出古铜鼎，弹子窝深湖石山。老去柴门谁复过，天教二友伴清闲。
索米强知当世策，种芝欲访隐人书。未应只有邻邦约，投老相看事事如。
门外沙寒月半笼，柴荆元不置帘栊。年来闲气都消尽，坐对书灯一点红。
千年桃印明金殿，百子榴房照绮疏。清晓宫门放鱼钥，内家催进恤刑书。
溶溶泛日桃溪浪，濯濯抛风柳岸春。天地十分和气里，此时无语倚蓬人。
高人栖隐向山林，林壑幽清绝俗尘。当日武陵人已老，谁知犹有种桃人。
闻道城中数万家，暑深如火气蒸霞。何如濯足溪潭里，闲数游鱼踏白沙。
堪嗟堪惜是怀沙，占得秋兰作楚花。世莫我知方自足，底将逝水送韶华。
云树十年多少事，画船尊酒故须深。那堪又作匆匆别，明日今宵两地心。
罪人岂是好吟诗，诗是罪人自得时。独咏一声心已解，此身此罪正相宜。
闻君寺后野梅发，香蜜染成宫样黄。不拟折来遮老眼，欲知春色到池塘。
家近云山九锁深，诛茅已负十年心。笋舆扶醉归来晚，清梦犹闻金玉音。
十年闭户不作舞，为客一整红罗裙。莫倚琵琶解写怨，朱帘垂下阿谁闻。
万顷湖光足钓丝，济川功了乞归时。安流不用施篙楫，敛手舷头任所之。
千蛙鸣噪污池水，万蚁奔驰一腐虫。得丧世间能几许，冥冥高处有飞鸿。
种处地灵偏得日，摘时春早未闻雷。京师万里争先到，应得慈亲手自开。
闻道溪阴山水好，师行一一遍经过。事须觅取堪居处，若个溪头药最多。
春山道士不饮酒，颜如丹渥气如虹。不是出山归较晚，贪看明月过桥东。
北辙南辕二十年，更无清梦到林泉。青山红树西风里，赢得披图一洒然。
岩畔阴森橘树垂，青青亦有岁寒姿。我来恨在秋风后，不见霜包结实时。
旧学相期祗自云，一言群议正纷纷。白头看尽浮云过，明道先生果是君。
觉得山容不耐秋，一山霜树秃于鹙。怕他误入枯禅道，唤起钟声出梵楼。
瑶琴世路少知音，赖有梅花独可寻。折取一枝良不俗，小斋亦足伴清吟。
案头故纸如拨山，三年祗有马上闲。贵官眼高不解颜，紧推不去何其顽。
一别重来十五年，残僧半在寺依然。黄杨当日绝低小，已过危檐也可怜。
数株香苕产松坡，野老新分半两多。钓罢归来儿说与，引瓢旋汲涧中波。
闲云淡月为诗态，春日春风是酒容。玉女争求新乐府，金童时献碧瑶钟。
当时护跸此盘旋，倒指重来仅十年。决策迁都言漫切，自怜微力莫回天。
于世无功懒据鞍，诛茅种竹老空山。不应天与静中趣，自是人容拙者闲。
材同樗栎将安用，官带笭箵亦漫为。更欲品题人所弃，君痴尤胜老夫痴。
一饮琼浆骨不尘，五陵才子笔通神。帘前队队红妆坐，谁识当年姓沈人。
至孝如君世罕闻，每于青史叹遗文。松楸冷落寒山路，刺史谁今是范云。
能师还世名还在，空闭禅堂满院苔。花树不随人寂寞，数枝犹自出墙来。
李白曾歌蜀道难，长闻白日上青天。今朝夜过焦崖阁，始信星河在马前。
天涯何处客愁新，浊酒初酣欲问津。莫道三秋归计晚，尊前犹有未归人。
单车夜走榆关雪，五马晓冲梅岭烟。南暑朔寒俱历遍，老归林下荷苍天。
丁丁伐木响人间，才入春风鬓未斑。认取幽香付他日，腊残寒尽待花还。
花柳萧条行已老，圣贤希阔未尝中。眼看芍药纷纷尽，赖有樱桃颗颗同。
宗远肝肠浑是铁，惟应同住铁江涯。世人反眼不相识，廿载樵西共煮霞。
忆昔东都有事宜，夜传帛诏起西师。功名无分身空在，犹指金创说战时。
不随秋月閟天香，冰雪丛中见缕黄。却得清寒惜花地，少须梅影慰孤芳。
松桂烟霞蔽梵宫，诗流闲去访支公。石堂磬断相逢夜，五老月生溪影空。
一时真宰让山公，感旧能怜嵇侍中。应是不经攀柏处，断肠秋色满霜风。
布谷声中雨一犁，绿蓑青笠两相宜。陇头枉费驱牛力，旱潦年来未可期。
领客山危亦既欢，故人往往去归班。明年此会知谁肯，为上吴山望楚山。
投老归来一幅巾，翛然三月闭柴荆。固知贫病人须弃，客至从嗔不出迎。
镇星合得配中央，偃水能交色变黄。不此凡金银与铁，成时全是赖阴阳。
水面远山浮数点，地中老石献孤根。汉阳树色微茫里，一寸心飞到壁门。
岁时瞻拜倍伤神，回首中庭泪满巾。斯道未闻缘底事，直惭温饱负吾亲。
圣贤事业浩无疆，未易孤闻寡见穷。友善更资天下士，时推一二附南鸿。
焰水无鱼下底钩，觅鱼无处笑君愁。可怜谷隐老禅伯，被唾如何见亦羞。
造物全将素作华，牡丹那得号真花。古来骚客知多少，貌得精神有几家。
绿杨两叶想眉颦，谁写新诗咏性真。一自朱楼人去后，莺花不似旧时春。
问君家住庐山下，数亩硗田聊可耕。别来相思瀑布水，梦飞时到九江城。
帝调玉烛召春还，仙袂同时度九关。万品欲沾何处得，东风今起道家山。
疏凿而来道路通，行人万古翠微中。南山山寺题诗满，一字何曾到禹功。
驼顶丁当响巨铃，万车轧轧一齐鸣。当年不离沙陀地，辗断金原鼓笛声。
万木萧疏老翠高，此身惭愧独坚牢。编书未了留侯事，何处仙源可种桃。
箸下尝来新蟹美，瓮中𥬠得旧醅浑。只今醉倒君休笑，便是当时吏部孙。
冯驩时动剑歌声，忽听乘骢建业行。侍御虽然曾识面，台端共说旧闻名。
老桂吹香入古瓢，月华如水碧天寥。酒醒夜半谁惊觉，鹤背仙人紫玉箫。
情怀万里长征客，身世连床旦过僧。熟计书空成咄咄，不如任运去腾腾。
转绿翻红无定时，曾从贫贱识西施。于今最恨张京兆，不做高官不画眉。
世人个个学长年，不悟长年在目前。我得宛丘平易法，只将食粥致神仙。
一年闲有十年功，十岁如将百岁同。此去得闲犹未已，向前日月尽壶中。
绣衣双节从天下，文字皆称一世豪。桂山发地凛千尺，新诗与之相并高。
柄似蟾蜍股样肥，叶如蝴蝶翼相差。蟾蜍翘立蝶飞起，便是菱花著子时。
一勺水中藏白蜃，一毫端上画青蛇。世人只道韩湘子，药术能开顷刻花。
孤城永巷时相见，衰柳闲门日半斜。欲送近臣朝魏阙，犹怜残菊在陶家。
道义相欢胜饮醪，况添流雪见承糟。卧篱一醉陶家宅，不是龙山趣也高。
眼前无物不关情，浊酒从教醉复醒。醉里不知为客久，金陵却道是庐陵。
林深知道有人家，妇女喧喧上钓槎。山主晓收刀税至，滩头煎取饼儿茶。
一枝筇杖一山童，买酒行歌小市中。莫笑摧颓今至此，当年万里看春风。
驰道人行响动雷，五更推枕重徘徊。归家细咏朝阳句，不记曾经省宿来。
见说眉庞质粹温，他年准拟大吾门。可怜不识家翁面，虚作人间一世孙。
青鸟当时下紫云，绮囊书秘露桃新。莫嫌夜半移床远，朱雀窗中别有人。
桂丛谁道渺难攀，白鹤峰头日日还。为问淮南招隐士，何如此地八公山。
老年尚喜管城子，更爱好山江上青。武林秋高晓欲雨，正若此画云冥冥。
先生高卧了残冬，我亦年来不讳穷。夜半打窗人不会，满天风雨角声中。
病着先寻丘首地，林松已约野僧栽。他年地下从诸老，何必人间咏八哀。
人生一世竟何哉，老去万缘如死灰。爱惜分阴成底用，不如恶梦早醒来。
常欲休休未得休，直须见道与天游。道中实体无休处，何必憧憧起念头。
雪晴江馆一尊开，翠扫浓蕉溢户来。疑是广□官独冷，阳和偏许隔年回。
少妆银粉饰金钿，端正天花贵自然。闻道禁中时节异，九秋香满镜台前。
洞庭春色何年赋，越国王孙几种愁。今日忽亲鹦鹉杓，当家馀韵落芳洲。
若道长安未若家，微官清况尽堪夸。凭他风雨迷天路，不入曹椽似水衙。
两鸟相酬声沸天，治平重著一啼鹃。鸳鸾鸥鹭无栖处，缄口于今三百年。
井上梧桐春作花，园中苜蓿初藏鸦。少妇流黄挑棉字，将军提剑战龙沙。
江湖虽阔多罾网，幽涧清虚且勉旃。待我功成买双鹤，归来伴汝一千年。
老去登临怯杖藤，好山不上最高层。疏松几树斜阳里，闲看岩前扫叶僧。
复古还淳元结文，可怜杨浚独知君。当时自号为聱叟，立事垂言信不群。
曾经岁月几华夷，雨貌风颜茂晚姿。自是雪霜心共老，笔头聊复戏孙枝。
新诗来乞菊花秧，种植还须近宋墙。待得来年花烂烂，约君颠倒醉秋香。
扁舟吹笛渡横塘，欸乃声中欲断肠。莫道渔郎无别恨，武陵虽好是他乡。
春风杨柳变江湄，织雨笼烟不自持。莫漫风流比张绪，年来扳折不成丝。
还携国手出人间，洞里云封玉局闲。却道仙家无岁月，误他樵斧烂春山。
十载扁舟自在闲，帝城春物不相关。却因久住蓬莱阁，赢得年年看绿山。
梦中忘却已分离，只解欢娱不解悲。半夜蓬窗惊觉后，始知相别已多时。
门对南塘水乱流，竹根橘柢自成洲。中闲老子隐名姓，只听渔歌今白头。
岂独西坊来往频，偷闲处处作游人。衡门虽是栖迟地，不可终朝锁老身。
缁尘在在正西风，尊酒谈天强自雄。世上几人知傲吏，敢期姓字动山公。
客舍墙根草未生，市桥官柳已欣荣。洪钧造物元无意，只是东风有世情。
夜静香烟入杳冥，草堂犹似带龙腥。不知何处鸣孤鹤，飞下窗前听道经。
寄声多谢捲帘恩，花落春阴半掩门。只有当时堂上月，夜深犹照旧巢痕。
独芳三径属秋深，清致贞姿快赏心。解道卓为霜下杰，平生靖节最知音。
茅屋秋风已满林，老怀却忆少年吟。丈夫壮志今何似，空感平生灯火心。
黄昏帘幕人谁卷，暮雨阑干客自凭。独自不知多少恨，一池荷叶碎秋声。
滴滴妖娆睡未醒，碎花犹带马嵬尘。少年正抱忧时恨，更有因花比太真。
疏柳衰荷又一时，清波飞叶梦灵芝。年年踏尽溪边路，不觉吴霜点鬓丝。
一乘元仪道无迹，居憩观心静倚松。三界永除几外想，一诚归礼释迦容。
紫鳞翻藻时冲岸，红线低垂月钩半。雁叫芦汀纶乍收，蟾流孤影来霄汉。
滁阳承乏多闲暇，时入山中访道安。何处披襟却烦暑，清风亭上久盘还。
湖接青林一带回，光浮玉镜半奁开。塔峰对起飞云泊，时有断烟残雨来。
梓泽荒凉胜览空，平泉无树领春风。与君共老沧江曲，晚色寒声满钓篷。
老来无事干怀抱，竹榻高眠石枕斜。梦里不知谁是我，觉来新月到梅花。
瘦筇生本接西蛮，我已携来二十年。辍赠柽师归老处，称将吟倚虎溪边。
曾见陶公拂袖归，晚香佳色傲霜威。过时只抱枝头老，不学狂花到处飞。
世外烟霞亦许时，至今风致后人思。却怀刘项当年事，不及山中一著棋。
老岂争名向少年，未焚笔研已归田。能知白也诗无敌，除是开元一代贤。
道上行人系客心，灯花忽喜照更深。寒衾睡稳归怀好，今日良朋定盍簪。
四邻侵我我从伊，毕竟须思未有时。试上含元殿基望，秋风秋草正离离。
北苑中春岫幌开，里民清晓驾肩来。丰隆已助新芽出，更作欢声动地催。
仲冬朔日仙蜕回，丛桂凌霜特地开。莫笑净名居士病，前身金粟老如来。
秋空一剑岳阳楼，醉里乾坤日夜浮。五百年间兴废事，不知谁是赤松游。
娇弱生来酒怕闻，一分尝罢困氤氲。年来勉受萧郎劝，旋转推排到五分。
万壑千峰一道通，震雷声里掣飞龙。诗人莫赋三千丈，五老峰高未易穷。
兰膏不御鬓云垂，紫玉拈来懒自吹。西望阳关何处是，寂寥空度杏花时。
忽忽南迁不记年，二妃祠外橘洲前。眼昏笔战谁能画，无奈霜纨似月圆。
千叶桃花碧映堤，幽禽斜傍一枝低。却怜春亦年年别，故向游人着意啼。
千门花柳转枫宸，百和香中过辇尘。银箭忽从天上落，六宫仙子听时辰。
忽忆梅花空断肠，十年依约梦中香。如今濯锦江边路，不见栽花黄四娘。
自笑尘中游宦客，长输林下坐禅僧。水田百亩一区宅，归老城南何日能。
何处云根采得来，黑龙狂欲作风雷。知师念我形骸老，教把经行拄绿苔。
层城无复见娇姿，佳节缠哀不自持。空有当年旧烟月，芙蓉城上哭蛾眉。
鹤语高空彻夜闻，千年词赋沈休文。闲僧欲乞郎官笔，为榻嵩山万斛云。
一枕平安昼梦浓，起题红叶数青松。老于世态无心处，到处身疑是梦中。
大地犹如一粒粟，而今此语付何人。时时撮向掌中看，吴蜀江山一样新。
灵山未见见龟山，且捲诗书子细看。春日幸从年后暖，春风须带腊前寒。
伊予头脑不相似，鼻孔由来只一般。冷地自家亲摸著，老君元戴楮皮冠。
藏器韬光以待时，扁舟且此钓磻溪。拿云指日掀头角，惊破扶风狎侮儿。
堪笑春风亦世情，菊畦偏后发生仁。工夫全向繁桃李，未暇分来寂寞滨。
广寒秋桂映天池，休说当年折得时。韵胜今逢岩下种，价高宁靳橐中资。
偶因月上横疏影，不为霜来发劲枝。休把贞操漫相拟，还须些个自然时。
郎子风流栖枳鸾，枳上单栖泣夜阑。窗前邂逅一笑粲，梦中犹作在时看。
玉环东转带虹腰，一水东行赴海遥。三百年来文物尽，行人犹自说塘桥。
家号八龙名父子，学传二李好师生。风标想见当时少，况是闲居绝宦情。
芳椒采自青岩细，神杞求之紫洞新。谓道郤超斋一五，竞将山蔌供山人。
尽道今年岁运恶，谁知最好是今年。夜光明月反散落，遗稿一朝成巨编。
荷香时傍清樽落，菱蔓遥迎画舸开。行到南亭莫回首，绿杨阴外即风埃。
时颁便面觅新诗，巧画花枝作好题。多谢东皇不嫌弃，亲将仙手写金泥。
太极光阴不计年，圣贤千古此周旋。九夷自陋吾何与，长在回瓢点瑟边。
吴江佳句绝伦群，老去毫锋叱咤闻。自后骚坛建旗鼓，不知谁代子仪军。
百花开尽蝶蜂去，绕屋团团杏叶阴。除却平生我与我，世上谁人识此心。
平泉金谷竞豪华，几度花时得在家。争似南园陈处士，晓看泉石暮烟霞。
人海茫茫万仞山，健夫争赴碧岩端。跻攀分寸不得上，始信文场蜀道难。
凌波微步洛川傍，合与江梅竞晚芳。不见当年林处士，西湖配食水仙王。
当初造曲者为谁，说得思乡恋阙时。沧海西头旧丞相，停杯处分不须吹。
一笑林间说向春，宿缘三世岂无因。半生忧患摧残损，却与梅花作主人。
神物难传变化时，叶公眼外泄天机。一从亲见真头角，满手风云雷电飞。
敌国兵残失战船，石头王气晓连天。当时一战雌雄决，绝似周郎赤壁烟。
忆昔初年三十二，当时秋思已难堪。若为重入华阳院，病鬓愁心四十三。
万年枝上月团团，一色珠衣立露寒。独有君王遥认得，扇开双尾簇红鸾。
山川形胜说钱塘，海接江流入混茫。百五十年成底事，一丘衰草委秋阳。
银笔曾烦赞此君，即今墨色俨如新。因君细数登龙日，十九年前入幕宾。
暗壁寒螀聚夜愁，孤灯相忆话绸缪。雁来不接西风字，又见黄花老却秋。
午门同出独归迟，立断铜壶漏下时。添得绿荷千万柄，雨声强半在西池。
谁写琅玕近石傍，半丛春雨半秋霜。云门山客岂无意，老干不如新笋长。
时康难售贾生医，谏鼓无声对落晖。又报一年花信了，满山𫛸鴂送春归。
画舫笙箫张水嬉，小红娇翠斗新眉。多情赖有河桥柳，犹认当年杜牧之。
坏色方袍垫角巾，老夫身是佛家身。劳君苦赠千秋句，那有虚名可借人。
半亩山堂荫老松，青螺叠嶂作屏风。此中久住忘名姓，准拟人呼避俗翁。
十年目与肠俱断，不见延平病雁回。若不从公天上去，定应随我雪中来。
薜荔花开僧舍闲，佛香时列竹窗间。朝来小试南唐墨，写得溪南数叠山。
祚终四百巳无汉，滩历千年尚姓严。终古祠堂钓台侧，水光山色拥高檐。
当年接翼上天池，旧事空存雁塔题。岂有新诗来渭北，谩令后学仰关西。
蛮触功名未足夸，掀髯一笑付南华。他年击破疑团后，始觉从来尽眼花。
蘧蘧据槁元无寐，栩栩穿花不识愁。老子定中曾看破，宁为蝴蝶勿为周。
是非不验道应坏，祸福无凭天也荒。便使曹瞒生卖履，已赊王衍死排墙。
阁老宅中花树盛，会同河上酒卮香。欢游已共烟霞谢，意气知随山水长。
怒蛙频作灌夫骂，老鹳唯闻庄舄吟。麦熟只应呼快活，林间欠此一声禽。
世事纷纷无已日，人生鼎鼎欲何如。不嫌官冷时相过，幸有明窗满架书。
老杜诗章五百年，为吾替写早春篇。恰从元日逾人日，重有阴阴冷落天。
一幅蓬窗尺许天，有时连翠有时烟。多因索句高眠却，失看梅花水驿前。
几时能致买山钱，便好山中醉暮天。有物秋来长引梦，鲈鱼新到曲江边。
东西岭表非无事，经济术中怕有心。何处老仙求救世，刀圭倒尽药囊深。
流苏空系合欢床，夫婿长征妾断肠。留得当时临别泪，经年不忍浣衣裳。
枝筇挂起一旬彊，剪剪春寒到柳塘。白发不公欺老我，偏于闲处引风霜。
琳琅触目路人惊，上有黄鹂深树鸣。唤起一声肠断处，枝头时见子初成。
南轩门第老袁三，将业江湖久遍参。闻说中原太平事，数行清泪湿征衫。
曾同尊酒话蝉联，君世西秦我世燕。慷慨固当歌义侠，流风传过二千年。
经纶事重国恩深，心忆青山未许寻。忽见石田新画障，一时高兴满云林。
江西句法空公得，一向逃禅挽不回。深密伽陀妙天下，无人知道派中来。
江湖冰泮草生时，鸿雁南来又北归。莫谩说归归不早，青云高处有危机。
万物宁无吐气时，平生爱诵杜陵诗。如今天下知元结，六百年间再见之。
寒窗风雪拥深炉，彼此相伤指白须。一夜思量十年事，几人强健几人无。
荫资嘉木当知本，水馀甘泉必究源。忆昔东昭分以后，相传瓜瓞世绵绵。
刬草曾升马祖堂，暖窗接膝话还乡。赠行百衲兜罗袜，处处相随入道场。
横截西山一叶轻，晓奁初发镜中行。异时常作玻璃观，却恐丹青画不成。
花开无酒醉江滨，莫笑人间破葛巾。庐阜长官归未得，看花还共去年人。
夜雪满庭鸡失晨，琼田早出不惊尘。急须卷冻铺黄道，欲看灯山万万人。
平时败壁旧泥空，芦席将来谩禦风。不是君恩令仕进，何因满眼挂青红。
阿翁生儿如阿舒，少年不殊同队鱼。但见门前有人客，肯信箧中无积储。
肯因冷澹怨年芳，霜满寒林月满塘。至白世间惟玉雪，不如伊处为无香。
濠上观鱼适意时，从容鱼乐独心知。何须更问鱼非我，能见鱼游复是谁。
海东东去有丹丘，仙景依稀此地收。日暖风和花烂漫，不妨时向醉乡游。
行遍灵岩与虎丘，洞霄双径也闲游。钱塘潮送钓台上，投老心情却自由。
山路嵚𡼭戒足趋，万竿绕径自萧疏。世间何事真堪羡，月壑云岩卧读书。
抱膝长吟道自尊，一时鱼水感深恩。当年若稳陇中卧，不到秋风五丈原。
老去风情似乐天，恨无张态抹朱弦。一春酒病稀游赏，啼鸟莺花共怅然。
仙人何处弄烟霞，十二楼台别有家。依旧当年双玉柱，擎天半倚白云斜。
金风瑟瑟吹明河，锁窗时见流萤过。谁家玉笛生离怨，知是吴侬子夜歌。
生成盏里水丹青，巧画工夫学不成。却笑当时陆鸿渐，煎茶赢得好名声。
我昔初来见尔时，秃稍挛叶病缡褷。遮根护笋今成立，好在清风十万枝。
却向平时念后艰，榱题百尺忽如山。谁将西上逢人问，令尹何如此一班。
二世河山已改移，五株犹冒受封时。昂藏似愧虚名污，贻笑商岩四紫芝。
五柳清风一布袍，百年风味也吾曹。古人岂必今人是，且放先生酒处高。
年年相送短长亭，攀折柔条又发生。柳叶垂丝如妾泪，柳花飘荡似郎情。
游宦重来二十年，江山风物总依然。道傍民吏犹相记，独怪吾衰雪满颠。
丞相当年握笔时，封胡羯末总佳儿。后来家有无穷事，便是天仙也不知。
亭亭一气自浑沦，蔼蔼和风与庆云。画手千年聊写似，岂知天未丧斯文。
剪剪轻风未是轻，犹吹花片作红声。一生情重嫌春浅，老去与春无点情。
郊庠已见咏台莱，近密仍多著撰才。汉武得人何足道，内朝今亦盛邹枚。
报道中和节又来，东风新燕旧亭台。妾颜不似去年好，羞见百花红白开。
本无奇特夸修干，漫自支离语大年。封殖正烦君子在，岁寒终拟见苍然。
纷纷易尽百年身，举世何人识道真。力去陈言夸末俗，可怜无补费精神。
风引春心不自由，等闲冲席饮多筹。朝来始向花前觉，度却醒时一夜愁。
五羊城里半诗仙，袂接神交三十年。绿发张生最年少，好来抄我紫霞篇。
西来白水满南池，走马池边日暮时。桥底荷花无限思，清香乞与路人知。
迩迹韩门尚壮年，老陪杖屦本因缘。早知决定书青史，湜籍诸人继有传。
力耕野老嫌儿少，苦战将军羡级多。祇道乱离人死尽，朱门日日买青娥。
汲水埋盆便当池，水栀花旺雪盈枝。江湖万里何曾远，祗在先生托兴时。
几年沧海一碑成，身后何须叹不平。天遣老兄生少子，千秋寒食祭公茔。
郁郁棠阴海上岑，扶筇十里足行吟。凤皇塔上弦歌沸，犹忆当年露冕心。
滤罗闲佩氎巾轻，秋籁随身指去程。辇下大僚多好事，退朝谁著道衣迎。
泉脉潜深贯海湫，阴霾晴雹四时秋。凭谁为探骊龙睡，好把灵珠颔下求。
三十年来认得真，吉凶无据自无情。鹊声纵好非归计，塞耳春风第一声。
三十里花曾跃马，十馀年事谩凭阑。荣华巳逐飘风去，却向牧童村里看。
来往衔泥半落花，柳塘风暖日初斜。身轻已被当时妒，莫谩双飞入汉家。
珠阙琼宫也太区，十洲仙路枉驰驱。祇今一粟宽如许，翻笑当年挂一壶。
病起残骸不自支，旋烹藜粥解饥羸。一编蠹简青灯下，恰似吴僧夜讲时。
云作帘龙山作台，园亭花卉四时开。不知蛱蝶纷纷过，惟爱群鸥日日来。
身为俗吏趋行部，手𦶟名香祝有年。五色雀飞应荐祉，七星松古自通仙。
一别青山音问稀，白云流水思依依。不知老鹤巢边树，几度开花几度飞。
曾向云间陪二陆，却从岭左拜昌黎。于今匹马连山道，翻作青衿两地思。
人道楼前碍瓮城，无多山色到檐楹。那知皂盖行春日，却与春风最有情。
寺中闻说牡丹花，多少人争耳傍夸。潦倒参军来看晚，数枝已谢病僧家。
谁能也学读书痴，园圃三年忘了窥。却恐主人如泄柳，谩携藜杖去何之。
楼船留客宴良宵，坐看冰轮出海潮。却忆去年滦水上，夜深孤馆雪萧萧。
桑苎柴桑一世豪，区区玩物亦徒劳。品茶未及毁茶妙，饮酒何如止酒高。
江海十年奔走地，草堂今日友朋心。平生乞得清洪愿，只结茅斋住绿阴。
黄鸟翩翩春日斜，野棠枝上占年华。秦宫花木俱零落，犹向东风唤子车。
雾山环合自云川，户有清溪种玉田。万本桃花不知处，几人曾得问秦年。
稚子比来骑竹马，犹疑只在屋东西。莫言道者无悲事，曾听巴猿向月啼。
绣帘无力护东风，烛影何曾正当红。兽炭貂裘犹道冷，梅花不易玉霜中。
抛却韩卢把虎骑，诸生莫讶正忙时。鱼龙不隔蓬莱路，方有东门逐兔期。
英誉当年蔼上庠，谈经肯羡解颐匡。才高不第空嗟惜，一命聊为末路光。
丁庸收直马成群，清节谁如独立君。奕世高风谁得似，赐田堪自老耕耘。
道本无为法自然，圣人立象假名圈。平常日用全彰露，打破方知象帝先。
辟兵已佩灵符小，续命仍萦彩缕长。不为祈禳得天助，要令风俗乐时康。
平生过眼万芳菲，晚景收心与世违。枯槁形骸元自瘦，膏腴田土为谁肥。
天香幽艳应时开，岂作山乡疠鬼媒。寄语土人休浪怪，正堪相对倒金杯。
春来日日欲寻春，乐此疏慵老大身。岂料青春今过半，萧萧风雨却愁人。
帘里孤灯觉晓迟，独眠留得宿妆眉。珊瑚枕上惊残梦，认得萧郎马过时。
茂林侵路能藏寺，乔木参天却见楼。山石因循云外老，江声掀扑屋梢流。
马瘏前咏闵驰驱，登岭今朝歉瘦驴。自是老来情味减，欲图靡盬可安居。
胸次峥嵘落笔端，壁题留与老夫看。枯槎尚倚春风力，苍竹从来自岁寒。
红蓼青芦媚一川，夕阳偏丽晚秋天。吹沙已老松鲈上，日日江头望钓船。
两戒山河剖析明，历分十二议尤精。况逢燕国为删润，可信千年说尚行。
西余旧说端狮子，解弄如今有几人。不是区区谩相屈，要看手眼一时亲。
石磴缘云绕乱峰，行行疑在半天中。马前转觉秋容老，霜叶如花触处红。
秋水清来不钓鱼，有时遮眼强寻书。过从闲客犹全少，况是朝官更合疏。
儿女添年暗自欣，不知婚嫁逼侬身。羹藜衣褐由天分，莫负当初种德人。
一宿姻缘逆旅中，短词聊以识泥鸿。当时我作陶承旨，何必樽前面发红。
归去桐江觅钓舟，百年经济亚伊周。故人脱解如汤武，谁谓先生不肯留。
少年有策志平戎，心事今成一老翁。蜀客款门茶未了，防秋又说枣儿红。
汝到家中暂喜欢，倚门慈母问平安。举头便见天边月，莫作千山万水看。
霜台对植长新枝，翠叶交承雨露滋。直干总应无曲处，稚年俱有栋梁姿。
杨柳青青叶尚稀，赠行空有泪沾衣。他时何处添离恨，水国秋风一雁飞。
春至能青秋更丹，山深不共荻花寒。武林官道知多少，总与行人醉面看。
为惜年光自不支，西楼谁唱送春词。出门何处无芳草，欲倩东风住少时。
野寺重来记昨游，一弹指顷几经秋。五峰绝顶双松树，相识儿时到白头。
茶烟缥缈鹤飞迟，正是初醒午梦时。开衲迎凉花气入，绕篱黄蝶未曾知。
虚窗桂子打风声，夜酌沉沉夜气清。三十年间不须说，可堪相照发星星。
闽粤犹传汤大夫，残山振海定皇舆。当年肘后悬金印，今日人间卖玉鱼。
王谢家门子弟多，风流人物晋山河。天荒地老到今日，真本兰亭记不磨。
银汉无声月正辉，西风吹透越罗衣。玉关铁甲人多少，北雁归时尚未归。
大道青楼御苑东，珠帘约住牡丹风。一枝带雨墙头出，不与花争世态红。
熟食从来少天色，东吴况是足春寒。城南藉草可痛饮，安得酒肠如海宽。
黄花翠蔓子累累，写得西风雨一篱。愁绝客怀浑怕见，老来万缕足秋思。
鸾栖枳棘已多年，父老犹传主簿贤。扶杖喜迎新使者，赤帷何惜与高褰。
天阶雪后净氛埃，月上龙楼宝仗开。尽道圣恩深似海，观灯都向午门来。
壁间吟不待秋时，吟苦中宵动客悲。劝汝不须催妇织，家家五月卖新丝。
芙蓉秋水粲奇姿，曾折云中仙桂枝。总向盛年观德业，春光正在凤凰池。
头戴乌巾著白襕，山房借汝一年闲。出门为说来时路，家在黄陂翠霭间。
晏坐山中二十年，一朝披雾睹青天。出山还似山中物，岁晚霜松铁干坚。
遣公直往面天颜，一奏临朝莫避难。多少焦苗待霖雨，雨霖只在月旬间。
夕阳照水晚登楼，皎月涵波夜泛舟。珍重前贤开展意，中年长愿守闲州。
追怀三五少年时，岁月堂堂两鬓丝。茅屋秋风归未决，障泥能费几熊皮。
松菊壶山手自栽，二年羁宦客嵩台。无端却被东风误，又作恩平一梦回。
万国欢承锡类新，诏从丹峤礼元臣。对扬漫道长安远，咫尺威颜在紫宸。
昔日长饶国手先，如今多病卧林泉。有时闲倚青松笑，犹忆曾输一著玄。
王孙公子少年游，醉里樗蒲信采投。指点某庄还博直，明朝酒醒到家求。
春风来信已分明，不待骚人玉笛横。莫道未开难等候，开时却恐转关情。
江上莺花满目春，冰霜皎皎百年身。自从破镜留孤影，锦瑟无声落燕尘。
输却微香与雪同，疏斜终日笑东风。秖因世眼妨寒素，放出绯衣不厌重。
翠霭空霏忽有无，笔端谁著此工夫。溪山本被人图画，却道溪山是画图。
香火颓然寄梵宫，精英不与众禅同。临川千古人心在，犹说当年保障功。
香苞初拆晓霞凝，甲第名园冠绍兴。玉叶金枝老诗伯，更将好语为褒称。
船出修门未有诗，直须凤口泛晴溪。缘何触景方吟得，拙句频年不立题。
肠日九回谙世路，肱今三折悟良医。戎郎何自知贫好，却是归来远客知。
事业无媒祗漫劳，平生于世一牛毛。三年万里看飞雪，不向人前愧缊袍。
平生饱识世间愁，牢落江南尽处州。插架有禾三百把，与君来往亦风流。
宛溪垂柳最长枝，曾被春风尽日吹。不堪攀折犹堪看，陌上少年来自迟。
宗老年高八十馀，溪山清趣乐闲居。别来思忆心当切，为谢衰残久旷书。
一亭新立雪矶头，漫向空中抛直钩。几度无风浮子动，老僧终是懒抬眸。
怡然气貌渐还婴，淡饭粗裘过此生。尽道无方能缩地，梦中夜夜上青城。
春山雨后共谁登，酒兴诗豪老更增。明日杖黎寻惠麓，白云深处有高僧。
谁言为利多于害，我谓长浑未始清。西至昆仑东至海，其间多少不平声。
多难兴邦海舰移，忽逢祀夏配天时。小臣不死留双眼，东向行都望六师。
檐前减燕菊添芳，燕尽庭前菊又荒。老大比他年少少，每逢佳节更悲凉。
别愁归恨是清明，眼眯风沙白发生。纵有花枝如画里，看花不似少年情。
轩轩秃发谷城孙，有底天寒不出门。肯说今年闲贵贱，只将丘壑共人论。
谁使陵溪别有春，桃津多事向渔人。当年若解贻仙种，不遣花飞出世新。
少小不知边塞道，雁门闻说在天涯。如今流落桑乾外，南望山阴即是家。
虎丘山下雪晴时，拄杖敲门自一奇。京邑归来看图画，春盘玉版斗青丝。
诗在溪桥兴在人，年来绕树费追寻。何人炼得冰霜骨，调出孤山韶濩音。
复忆济南张吏部，作诗文气压诸公。佳儿亦是门生辈，尚想他年似若翁。
古寺荒凉烟景赊，竹林深处是僧家。老梅不识寒暄态，依旧春开几树花。
汉苑唐宫世已空，莫将兴废语东风。人间万事皆尘土，一段繁华又梦中。
湖上牢牢把一关，孤危独立绝跻攀。老无定力随风转，又向南山过北山。
晓发高沙卧一航，平沙漠漠水茫茫。舟人为指荒烟岸，南北今年几战场。
春昼宫娥直退迟，茶馀清话屡移时。困人天气成浓睡，偶失鞦韆伴侣期。
十年遗像识真难，重是高风不可刊。一样广州俱刺史，几人传入画图看。
时至何须羯鼓催，玉堂先见一花开。洛阳城里春如锦，昨日看花人又来。
六街箫鼓动欢声，独坐行台看月明。不是有心贪胜赏，偶逢时节独关情。
刘郎去后彩云空，谁写深红间浅红。老我看花浑似雾，任他人面笑春风。
伦纪无章古道昏，哇声乱耳讵堪论。千年不睹真儒效，空忆河间礼乐存。
寒气棱棱雪作晴，看花独自出郊行。北枝未吐南枝发，笑杀春光也世情。
十分国艳贪春煖，一簇芳心衬晓霞。送与生朝添寿斝，洛阳年少洛阳花。
今朝溪女留鲜鲫，洒扫茅檐旋置樽。养老不须烦祝鲠，从来楚俗惯鱼飧。
过岭逢人问象州，瘴烟如海蹴天浮。三闾逐客何将到，八桂宜人且少休。
一年春事到荼蘼，香雪纷纷又扑衣。尽把檀心好看取，与留春住莫教归。
万象森罗等印心，了无一物可疏亲。大梅坐此成窠窟，到老何曾解转身。
折得瑶华付与谁，人间铅粉弄妆迟。直须远寄骖鸾客，鬓脚飘飘可一枝。
古碑手集一千卷，河北关西得最多。莫怕他时费人力，他时自有锦蒙驼。
紫微朝罢下天关，稳跨青鸾落世间。两袖春风何处去，洞庭东畔有三山。
浅绿深红映夕岚，子规声在虎溪南。明朝尘土又归去，长忆来时三月三。
亲庭遥望属坤隅，凭子还家与说吾。为道江南足鱼蟹，乡来不复似臞儒。
老傍东林学种瓜，当年投管事龙沙。胡床独坐秋风里，门巷无声落豆花。
早时风景爱东吴，一到京师兴益疏。偶向城南疑泽国，夹川垂柳带僧居。
使君标格如何拟，淡月寒空笼白梅。风土清嘉吏事少，空庭梳羽鹤徘徊。
去年幽谷探寒梅，把酒曾将累句催。不意今年行海角，玉英开尽未归来。
度夏今年未觉难，那知秋热政无端。晚林不动蝉声苦，蝉亦无风可得餐。
萧萧野老发垂肩，家住湖西杜若烟。载得茭根入城卖，西风落日满归船。
万里相逢贪握手，蓬门今始为君开。留连城郭今如此，有底忙时不肯来。
老阴消尽少阳回，恰值花枝刺眼开。为问六经谈底事，更无人共上高台。
永拟东归把钓丝，将行忽起半心疑。青云道是不平地，还有平人上得时。
裙腰芳草抱长堤，南浦年年怨别离。水送横波山敛翠，一如桃叶渡江时。
山西旧将本书生，归老岩间未厌兵。卧闻布水中宵起，错认边风万马声。
虎头笔法得来亲，佳士相逢必写真。今代英雄良不少，未知谁可绘麒麟。
宦情离思入风烟，把酒相看各惘然。今日黄金台上别，与君重会是何年。
胡王知妾不胜悲，乐府皆传汉国辞。朝来马上箜篌引，稍似宫中闲夜时。
半床书卷剩山河，如此归来可奈何。便欲与君同一醉，梅花不比旧时多。
呼儿为我整乌纱，不是无心学孟嘉。要摘金英满头插，明朝还是过时花。
庐山道士夜携琴，映月相逢辨语音。引坐霜中弹一弄，满船商客有归心。
阴阴绿柳子规啼，风送馀声夜转悲。山月笼明兰气馥，恍然如在鹿门时。
孙楚匆匆误答时，说来颇与事相违。枕流漱石翻为妙，活弄胸中倒一机。
罗浮仙子月中归，三叠谁歌绝妙辞。便是梅花难着笔，老逋只有七分诗。
蛇窟纵横木短弓，霜风何处捲飞蓬。清时欲献征黎颂，血刃犹誇甲胄雄。
交契绸缪事未磨，月窗再得共婆娑。君今有子全无恨，顾我伶俜奈老何。
孤雁哀哀叫晚云，半年为客叹离群。丁东幽佩别来久，断续清砧远不闻。
一段无情作有情，如来相貌十分真。不因人世皆尘土，谁识山头不坏身。
三月东风湖上亭，墓田丙舍总飘零。当时兄弟今何在，曾共芳郊试踏青。
人居天地一樊笼，抚掌山家四壁空。不道今年空得尽，且无雀鼠到山中。
梅花千古长如许，堪叹十年人事非。记得大平楼上醉，一枝和月插头归。
汉鼎恢图入笑谈，岂期失利向东山。召时已有忌才意，不待论封始犯颜。
四海文章属品题，老夫刮膜有金篦。诸君熟读阿房赋，未必能为五色迷。
日月相催不放迟，寄诗又是去年时。近来未省开怀否，还似从前尚皱眉。
首阳太华何时合，一道黄河苦间之。愁绝白云与秋色，风陵渡口望君时。
广柳归来何处村，家家蒲艾为招魂。汾江不少斑斑竹，尽是皇英血泪痕。
诗翁名字简思陵，死去人疑化鹤丁。败絮当年犹自拥，褐衣今日可忘情。
八八相催尽不穷，乾坤日月总包笼。行年谁道今朝定，定在庖牺一画中。
断金自古贵同心，要识君臣气谊深。蒙古当时犹进谏，也须随事托规箴。
好山围绕老僧居，碧玉环中一绀珠。尘鞅偶来分半榻，便忘身世在寰区。
千年奎画照苍霞，酬唱官梅竹外斜。恭想皇灵天阙上，归疆犹惜洛阳花。
忆昔龙门续断弦，荥阳一脉浚家传。谁知丽泽收声蚤，梦奠于今八十年。
紫塞来时偶失群，追飞已隔万重云。人情所喜惟朋附，耳听孤鸣似不闻。
金作林檎花绝秾，十年花少怨东风。即今遍地栾枝锦，不则梢头几点红。
我到洞天双眼明，凭虚不觉骨毛轻。更有清幽许存道，为写高山流水声。
西望飞花千树暗，东来芳蕊一番新。行人不惜泥涂倦，喜见年光两处春。
绯衣岁岁弄春妍，百岁今过九九年。智数平生都不用，心香一瓣答皇天。
一尾追风抹万蹄，昆仑玄圃谓朝隮。回看世上无伯乐，却道盐车胜月题。
清流如淀浊流黄，有意交流不自妨。斜月倚篷看水色，薰莸谁道可同藏。
露湿庭松偃盖青，一声野鹤隔疏棂。仙翁来往无拘束，闲向琳宫读道经。
妻嗔山犬践园蔬，儿钓溪鱼喂鹤雏。总道村居无外事，有人庭下索诗逋。
枳篱莎径入荆扉，中有村翁百结衣。谁识新年欢喜事，一鸡一犬伴东归。
炎炎畏日树将焚，却恨都无一点云。强跨蹇驴来得到，皆疑渴杀老参军。
南渡衣冠近百年，四朝安稳在吴天。斯民何幸归仁寿，咸戴慈仪五福全。
曾见操觚试棘闱，少年文采似君稀。秋来应有梯云梦，桂子吹香堕绿衣。
竹木池台尚俨然，归时白头雪霜寒。青溪隐隐朱门处，曾属中书一品官。
铅膏细细点花梢，道是春深雪未销。一斛千囊苍玉粟，东风吹作米长腰。
爷娘送我青枫根，不记青枫几回落。当时手刺衣上花，今日为灰不堪著。
炼句炉槌岂可无，句成未必尽缘渠。老夫不是寻诗句，诗句自来寻老夫。
缘饰了时称好手，作为成处是真家。须防冷眼人观觑，傀儡都无帐幕遮。
天心历数本相同，何事偏窥造化功。苍震欲承乾健力，岁端春肇一时中。
六载寒沙共耐饥，临行双泪尚依依。片云莫道无归处，好向老人峰上飞。
师到龙湫谒矩罗，为言别久渴心多。当年见处祥光满，试问今还记得么。
遥忆趋庭八桂年，君行今赠敬亭毡。骨高莫笑广文马，瓶罄谁贻司业钱。
凉生金井未飘桐，月户星楼记古风。乞巧频年但成拙，懒将祈请效儿童。
楚水悠悠浸楚亭，楚南天地两无情。忍交孙武重泉下，不见时人说用兵。
颖上今年五十逢，野人为寿不堪供。生移数叶淇园绿，但愿君为卫武公。
金凤洲头倒玉壶，铜塘浦口送飞舻。他时若记分携处，花满春城闻鹧鸪。
危弦度曲泛孤钩，一世知音未易求。直把将雏为陌上，主人犹复自摇头。
千林欲暗稻秧雨，三月尚寒花信风。九节老筇应不惜，步随流水看残红。
见说三闲松下屋，更无长物累中心。难忘独有南风操，时到溪山一鼓琴。
岳麓山川藉贲光，千年吾道见朱张。何时杖履沅湘外，同向南山语对床。
铁瓮城头别署居，曲廊闲馆近何如。趋庭童子今垂老，未了当年一卷书。
冰消水面波光动，日暖树梢花意归。世上繁华随日好，却应春浅胜芳菲。
流莺舞蝶两相欺，不取花芳正结时。他日未开今日谢，嘉辰长短是参差。
志学已多三岁矣，成童又过二年来。文章莫与而翁似，一代聪明要自开。
南山黄精玉色鲜，子能服之可永年。由来生世贵闻道，大椿八千非所怜。
华表何年鹤更回，仙人楼倚郁蓝开。缤纷月里金支导，曾向溪桥半夜来。
寂寂经旬病卧家，起来都不记年华。一声檐上惊秋晚，墙外初闻卖菊花。
金鼎三年大药成，等闲骑鹤上蓬瀛。惟馀旧日栖真地，一壑松阴月自明。
画船无复沸笙歌，湖水年年自碧波。回首苏公堤上柳，绿阴不似旧时多。
看来两鬓渐成霜，虽是心孤老亦忙。浮海十年曾有兴，因君还得散愁肠。
半载长安客意寒，一鞭归兴旧家山。妻孥问我成何事，买得虚名满世间。
绝塞为神亦可怜，一瓢冰雪献尊前。经年佳节同寒食，莫把清贫诉上天。
琼山绿水旧游行，沧海归来语后生。几醉几醒醒后醉，世间何事合留情。
小麦青青水半陂，半落不落杨柳枝。回风忽送天南雁，恰似春江二月时。
别君五十载春冬，遥想年来亦老容。见说多番入城市，路中相觅不相逢。
翠袖啼痕日日新，回看汉月远随人。不知世上黄金贵，空信朱颜镜里春。
尽道莱儿口可凭，一冬夸婿好声名。适来安远门前见，光远何曾解一鸣。
张籍眼昏心不昧，崇师耳聩性还聪。是非言语徒喧世，赢得长如在定中。
匡时事业了无成，牢落风尘笑此生。却羡灞桥驴背客，无端风味助吟情。
人因形异种私根，不道其初同一源。直自源头明说下，尽将父母属乾坤。
二千里路佳山水，无数海棠官道旁。风送落红搀马过，春光更比路人忙。
木落淮南秋色空，闲登高阁送归鸿。白头老妇痴儿女，尽在萧条望眼中。
记得东风隔水村，偶逢幽艳荐芳樽。今年多病无行乐，更怕春寒不出门。
生涯随分乐樵苏，弛担归来日未晡。松下清风宜少憩，终南捷径苦崎岖。
圣朝臣庶洽垂裳，恸哭非时秖自伤。竟日天威无霁色，容城年少有封章。
阿母瑶池信不通，茂林松柏老秋风。野池春雨丛篁绿，青鸟犹来认故宫。
东观从来选俊英，一时乐育合人情。公卿由此涂中进，密勿登庸得仰成。
曲尘缕缕鹊深栖，写出章台二月时。幽响不知何处喜，一声鸲鹆圣先知。
祥禅为众下山来，七十高僧笑满腮。袖里金锤曾未动，千门万户一时开。
宿世拖逋且一圈，今生杀虎为牛缘。傍人不信无边被，不在吾家被里眠。
独树闲堂少四邻，东风黄鸟唤行人。若教飞上龙池柳，还忆家林薜荔春。
去岁如今会豫章，从容谈笑共衔觞。岂期便作终天诀，尺素开时神内伤。
垂杨过我屋头青，门对茅峰远世情。赢得行人闲著眼，却疑此处即渊明。
后台花发映前台，红紫成林绿作堆。三日一花尤尽在，愿言均作四时开。
冀北云游入楚天，行囊一束旧青毡。南来为访林和靖，祇少梅花赋几联。
头田乱插白红牌，翁媪相看不敢猜。十八年愁今日散，爱民使者检荒来。
涧水琤琮鸣屋角，溪潭潋滟对山门。绿崖鸟道人行去，隔岸绿阴春正昏。
为有清癯骨相寒，月明时候正相关。本来面貌无尘俗，更向冰池自照看。
空门有路不知处，头白齿黄犹念经。何年饮着声闻酒，迄至如今醉未醒。
老来无面见毛锥，犹把闲愁付小诗。若道愁多头易白，鹭鸶从小鬓成丝。
燕台胆落夏台臣，万国衣冠拱帝宸。更把文风兼教雨，一时净洗旧边尘。
炼行修身结佛冤，未曾说著齿先寒。老来不愿西方去，乐得阎浮眼界宽。
衰草风来响不知，破窗灯灭月藏辉。白头老妇无机织，卧听邻儿懒捣衣。
六代初终几变迁，孙陵无树起寒烟。青蚨细薄如榆荚，犹是当年买笑钱。
年年病里度秋风，双鬓萧萧对转蓬。今日邻家闻玉笛，不堪吹入思悲翁。
旧稍新叶绿毵毵，四十分中已得三。刚道清阴犹未遍，径边时有客来参。
圣世夔龙接旧踪，一竿渔父得相容。可应野鹤孤云态，还向严陵拜后风。
素王遗庙屋渠渠，老桧阴浓耀碧虚。无复升堂闻古乐，尚传开瓮得丹书。
霜入溪风过大桥，寺前来往远迢迢。几多二百年前事，只有萧条树叶飘。
仙衣襞积素中单，物外风尘不染颜。世上几时曾好古，孤标只合在孤山。
军从南去三回胜，雪自冬来二尺强。今岁长春多乐事，内家应举万年觞。
黄帽当年驾舳舻，东浮鲸海出三吴。中兴事业风波恶，好作君王坐右图。
偶罢阿衡来典郡，固无闲物可应官。凭君为报群胥道，莫作循州刺史看。
年年镊鬓到花飘，依旧花繁鬓易凋。撩乱一场人更恨，春风谁道胜轻飙。
芳春随分到贫家，儿女多情惜岁华。聊为海棠修故事，去年灯烛去年花。
世路侵寻老客颜，黄埃遮眼鬓毛班。青山未许教人去，白日何曾放我闲。
世事浮云频改换，月华千古祇清新。炎风暑气常侵客，纵有凄风亦可人。
山行不识小人羹，但有清寒饷瓦罂。想见雪肤陪独夜，世间无比长官清。
卑栖何事未乔迁，却道飞鸣两寂然。自是相求声始切，乘风振翮总凌天。
竹床茶灶上方连，彩笔曾经梦里传。结客此时多意气，闲花题遍寺门前。
投笔当年论过秦，贾生岂料谪居贫。非关绛灌轻相弃，自是才高反累人。
老稚都眠我独醒，寒灯半点伴三更。双花忽作蜻蜓眼，孤焰仍悬玉胆瓶。
雨后晴空碧四垂，斜阳却与乱山宜。怪来举目浑无碍，正是秋风落叶时。
正是瞿唐莫下时，却将行止问舟师。老夫也是归心急，不记前吟滟滪诗。
北狩当年事忍闻，至今惆怅靖南军。可怜血战残衣在，板子矶头几片云。
鄞江水与舜江通，久矣威名满一同。试问何时到封部，数声柔橹一帆风。
春风得意酌霞觞，翠袖宁禁白露霜。欲向月宫收剩馥，晓窗强理背时妆。
雪顶昆仑著意猜，十头罗刹笑颜开。镬汤冷处君先入，浒眼横时待我来。
道人门冷如秋色，竟日曾无俗驾来。近为耽诗成癖好，寒窗夜作老猿哀。
学道先须要省缘，浮生傀儡暗抽牵。机关用尽成何因，赢得三涂鬼火煎。
海上经年思杀人，绝怜京国旧交亲。过江唯有传柑使，寄得书回是暮春。
选进良家备六宫，仙姿时得本从容。由来真色生人世，不在巫山十二峰。
平昔勋名步玉除，碧油幢下见悬车。定知他日平泉记，不数当年种树书。
山栀蜀葵何日栽，春深常是共时开。微风池馆清无暑，曾看佳人并折来。
窜逐流离老病身，天涯相见意相亲。粲然不用干金买，应记当年作赋人。
黄河千里扼兵冲，虞虢分明在眼中。为向淮西诸将道，不须夸说蔡州功。
餐霞吸瀣炯方瞳，时著青裙拜木公。玉女投壶天为笑，却来绣岭伴仙翁。
花落青林早闭关，禅心不独静时闲。虎溪去后无奇迹，一叶芦风左里还。
千里间关觅葬师，青山多在白云西。秋风满道吹红叶，何处逢人问楚溪。
仙艇何年插翠微，云篷烟棹尚依依。凌虚欲鼓天边柁，唤取双龙背负飞。
去本不去君且去，留非久留予暂留。前期若问迹删老，云在蒲团月在舟。
江上芙蓉老素秋，西风乱飐白苹洲。渔翁罢钓归来晚，一曲沧浪古渡头。
孤鹜去边天浩渺，万家穷处水湾环。岭外此州为道院，风烟殊弗类南蛮。
行道真如行路难，归来依旧客毡寒。灯前笑对家童说，恰似琴川作冷官。
年年陌上起骊歌，别恨秋声可奈何。欲折一枝桥畔柳，长条零落已无多。
传老东山水上浮，玄沙六月雪重裘。旧来消息今何在，千里桐江月满楼。
年来多病爱栖禅，宝鉴慵将照丑妍。却忆南湖孤顶月，定回金磬落岩前。
去岁西林湖寺中，野僧曾与咏晴风。一时潘盖姜同饮，今日相望我秃翁。
伍年重到支公院，物态人情尽不同。唯有寒柽暗秋色，依然蝉噪夕阳中。
临邛石上老龙孙，雪抱霜封有旧痕。耸削已知非俗物，更堪来自草玄门。
竹林会里偏怜小，淮水清时最觉贤。莫倚儿童轻岁月，丈人曾共尔同年。
庵中宴坐户长扃，鼓瑟吟诗乐性灵。客至不妨谈道妙，儒书释典及仙经。
昨宵美酒承君醉，醉后思生酒醒时。有客不须留美酒，恐人醉后又生思。
春草池塘梦得时，连床夜雨倍相思。阿奴碌碌真游倦，又负三三修褉期。
闾里旧游能几人，适斋犹有笔如神。莫言二老升沈异，各现宰官居士身。
制锦堂前万事闲，掉头来入武夷山。当年种放如能学，白鹤青云也不难。
自古男儿要自强，腰间金印有时黄。时来不用龙泉剑，手搏楼兰献庙堂。
梵书钞律千馀纸，净院焚香独受持。童子病来烟火绝，清泉漱口过斋时。
苜蓿峰边明月秋，玉关长照古时愁。男儿腰下须龟组，切莫加封定远侯。
随计当时入帝城，笙歌灯火夜连明。宁知六十馀年后，老眼重来看太平。
似闻久客沧洲馆，曷不相从早数年。老我一丘事耕钓，劳君千里度山川。
黄鹤楼头枕书卧，老鹤长鸣惊梦破。青天忽堕白云来，捲帘一阵杨花过。
清心不醉猩猩酒，省事那营燕燕巢。惟有著书殊未厌，暮年铁砚亦成凹。
家风清白世相传，自小能吟晚好禅。潇洒一轩无长物，荔枝茶品写遗篇。
胯下当年甚可羞，身藏宝剑岂无谋。暂时俯首依人去，赢取堂堂万户侯。
沽酒烹鱼倚晚汀，短篷听雨醉还醒。闲舒老脚和云卧，未许旁人拟客星。
银罂翠筦恰冬时，近腊金门赐口脂。无数槐笼擎积雪，日华渐上万年枝。
万壑千岩景象开，登临未足又须回。凭师莫断松间路，秋月圆时弟子来。
世多扬激伯夷隘，公独谦虚下惠和。吊死自惭知己少，逃生却喜活人多。
短篱黄菊满秋晖，把酒相看醉不违。却道我家元自有，帽檐不与一枝归。
上界群仙下土司，颠崖辛苦合通知。如今两浙人清逸，不负桃源入梦时。
茫端寒燠关生物，一粲疏花可得禁。香影天机行世浅，风骚古思不言深。
十年淹泊望修门，临水登山几断魂。短鬓星星身欲老，小楼微月宿青村。
白沙翠竹长干寺，绿水朱楼白下城。燕子飞来春又晚，去年曾此看清明。
几上凝尘封玉轸，南风不入琵琶引。仲由言志夫子哂，当泯泯时须泯泯。
两地耶娘正健强，门楣况是得安郎。七年重会非容易，且为新阳釂一觞。
燕子矶头老燕飞，阅穷金舄与绯衣。几人解绂归山后，白发重来上翠微。
新欢旧梦一身存，夜雨江楼冷月痕。寂寞寒潮自来往，灵槎今已隔仙源。
闻道东山赌墅年，胭红粉白两婵娟。主人出画催题急，愁擦金钗打翠钿。
西湖声价甲天下，梦想平生初识之。十里垂鞭几多恨，不及见渠全盛时。
城里北风连夜号，平湖捲绿上枯壕。不知江水长多少，樯尾过城三丈高。
日观仙云随凤辇，天门瑞雪照龙衣。繁弦绮席方终夜，妙舞清歌欢未归。
山行十里少人家，客子贪程怕日斜。倦坐松根需足力，轻风满面落藤花。
一朵千英绽晓枝，彩霞堪与别为期。移根若在芙蓉苑，岂向当年有醒时。
人间渐少老书生，真赝谁能别旧坑。磨墨挥毫自奇怪，可须一砚苦求精。
琉璃波面月笼烟，暂逐萧郎走上天。今日归时最肠断，回江还是夜来船。
岭头丛木碍烟扉，石角枯藤挂客衣。杜宇为谁伤远别，满山都道不如归。
自入春来少见晴，雨愁花思共冥冥。浮红吹却浑闲事，正要秧针出水青。
阅世桑田变海波，谩存铜狄共谁摩。钓璜岁日明年是，驰隙光阴一霎过。
盐官国师古道场，犀扇无人再举扬。留得旧时公案在，只今拈起话头长。
客少经过因地僻，门无障碍觉天宽。馀生已断封侯愿，渭北萧萧竹万竿。
雪屋临湖忆系船，柳汀吹絮又经年。白鸥大似知人意，分与沧波十里天。
君依珠斗侍明君，我傍岩头领白云。心境纤毫原不二，年年风月自平分。
南越岭头山鹧鸪，传是当时守贞女。化为飞鸟怨何人，犹有啼声带蛮语。
太子当年计不疏，虎狼有剑断头颅。逡巡不血荆轲手，自要辒辌费鲍鱼。
低垂新绿影离离，倚石临泉一两枝。忆得昔年今日见，凤凰池上雨丝丝。
湟溪山水号多奇，逸兴高吟益可知。远道寄言多不达，祝君唯有数行诗。
小艇无人载绿阴，白鸥门外笋成林。不知多少山中雨，染得一江春雨深。
斜斜细雨北风吹，正值春分节近时。绿草贪生偏自得，只愁红紫损花枝。
唐史不闻刘嗣之，空传短李旧歌诗。高亭毁尽唯存记，犹有区区父老知。
抽身世路崎岖处，掣肘功名逼逐人。勿谓老来无伎俩，绝踪迹处解藏身。
赏心已负一年春，野寺从来别恨新。酒尽沙头催上马，断堤新草独归人。
竞渡深悲千载冤，忠魂一去讵能还。国亡身殒今何有，只留离骚在世间。
燕子来时春色赊，海棠开尽未还家。醉眠不觉东风恶，吹起布帆满路花。
火树灯山高入云，红筵翠幄自成春。游女有时还解佩，青楼何处不留人。
才去还回似不情，萧然两耳乱泉声。衣巾染得江岚透，谁道山人骨亦清。
好是春风长育天，阑干低护晓窗前。园丁未必知吾事，补阙清声四百年。
二百年来只养兵，不教一骑出围城。民兵杀尽州官走，又下民间点壮丁。
闻说仙居窈复宽，湖山全似画图看。谪归正值皇纲整，莫向斯时咏考槃。
归去江头伸脚眠，不烦太史验星躔。一丝千古经纶在，不为东都二百年。
听得窗前雪打声，起来眼界甚分明。从前浪说丰年瑞，三白如今始作成。
一林秋色在贫家，红叶萧萧似落花。无数金钱在黄菊，欲持沽酒送年华。
野桃山杏各乘春，多事刘郎为怆神。六百年来只如此，一番花老一番新。
翠羽明珠映掌新，君家长是武陵春。一时红泪千行下，肠断君家有几人。
外庭班退寿王归，别有骄儿侍禁闱。解事老奴宁及远，君恩如许政忘机。
胜里金葩喜占新，红酥细字点宜春。内庭也作人间戏，自是时康乐事频。
画角声残曙色迟，雪花如掌朔风吹。吟中二十年三昧，未了梅花一首诗。
百代兴亡吐谷浑，圣主神谟不世恩。解缚再生有孙子，无劳倚笑上东门。
残星数点照科斗，此事分明属后生。记得年时头未雪，夜窗不觉又三更。
夜漏初添数刻长，毛尘何足较牛羊。道人一念三祗劫，春草秋花自在香。
郑老琵琶去不回，赖君指拨六幺来。世人自是知音少，君自弹君大小雷。
雨浥荷花香满池，水涵楼阁影参差。旧游忽忆西湖梦，第一桥头看月时。
桃川道士路焚香，指点秦人古洞傍。引入高岩泉洒洒，倒看石壑驾飞梁。
断冰漾漾立闲鸥，偶尔看山到渡头。浊酒一壶随处醉，老夫不典鹔鹴裘。
雪顶胡僧眼戏天，只应风月是生缘。那知坐作人间雨，千丈岩头一道泉。
花落春衫试剪裁，石头城下楚帆开。凭谁为报清江吏，麦雉鸣时县令来。
美人吟苦减腰围，瘦影竛竮不自支。只有梅花是知己，相逢多在月来时。
夙世曾将今世盟，从来难弟自难兄。无生有话大家事，正好团𪢮洽道情。
曾到陈山顶上峰，相传圣母此中封。老翁寄我惊人句，洒入寒涛走白龙。
一叶轻舟泛太湖，西山来觅老僧居。归家好为力生说，林底安闲是坦途。
分明只在片言间，老去殊途有易难。先自刀圭言下悟，渐收九转大还丹。
放虎山林计已非，蛟龙云雨意犹迟。士元骥足思腾踏，盍在刘琮不告时。
有客南来话所思，故人遥枉醉中诗。暂因微疾须防酒，不是欢情减旧时。
君王无意学神仙，独为苍生致吉蠲。四月麦苗殊未好，一番灵雨即丰年。
旧时邻舍已生疏，此日归来得尽娱。田父隔村谈款曲，旋刍新酒摘园蔬。
零落茅茨水半扉，媪颦翁蹙小儿啼。老鸡不管丰凶事，独自将雏树上栖。
池塘好处烟迷柳，帘幕昏时雨过山。燕子不知春有恨，衔将花片入梁间。
囊底虽存大药资，民忧钞法阻艰时。伯休不二今安在，市价从他或倍蓰。
老觉人间足畏涂，怕人浑似怕于菟。晴明颇动青鞋兴，先探门前有客无。
双鬓逢秋病转多，野田风雨欲成河。鹊巢不是当年好，天上佳期近若何。
芙蓉幕下惜馀闲，不使芳华取次残。珍果醇醪与新句，并将佳味助清欢。
山下溪流照城郭，幽庭柏子风自落。古坛苍藓少人行，不见双凫见黄雀。
白云山上白云飞，腾达年来与愿违。鹤发慈亲应记忆，岭南游子几时归。
遥知廷设黄麾仗，不见人书白板扉。老子挂冠还笏了，别无上服止深衣。
汉武迎仙紫禁秋，玉笙瑶瑟祀昆丘。年年望断无消息，空闭重城十二楼。
樗散端如老郑迂，喜寻山水每携扶。归来倦卧蓬门晚，犹忆松篁巧映途。
朝元阁上五色笺，回首春风二十年。今日相逢宫树老，始知方朔是神仙。
秦郎重构水边亭，仿佛疏林过雨声。更唤清泉入屏坐，少留他日濯吾缨。
去年荔熟初营阁，今岁阁成风雨恶。他处萧条尚可言，忍向阁中看荔落。
湖州仙去几经年，十竹新图属世传。点点墨花金错乱，离离月影凤翎鶱。
沉沉石室乱云间，万事都忘只有闲。暂辍玉堂挥翰手，一时吟遍谢家山。
彩丝拂拂机中锦，绣缕茸茸马项缨。却似汉宫三十六，黄昏时节掩罗屏。
望见龙山第一峰，一峰一面水如弓。水边亭子无人到，犹有前时蹑屐踪。
只道垂杨管别离，杨花一去不思归。浮踪浪迹无拘束，飞到蛛丝也不飞。
昔年买棹过西湖，湖上青螺一点孤。为问此山谁作伴，只留香影付林逋。
鬓发皤然八十春，若为百倍比庄椿。藉令十此如彭祖，亦是鸡窠九世人。
维摩老子五十七，大圣天子初元年。传闻有意用幽侧，病著不能朝日边。
莫道岐州三日程，其如风雪一身行。与君况是经年别，暂到城来又出城。
吾舅书名早并诗，我兄名誉称家儿。异时大小欧阳体，肯道外人那得知。
花园欲去去应迟，正是风吹狼藉时。近西数树犹堪醉，半落春风半在枝。
夭矫龙鳞众欲攀，肯随蒿艾老空山。便教不受栋梁用，犹作光明满世间。
天诏旌阳上玉宫，功成鸡犬亦无踪。独留铁柱难飞去，要锁东溟老毒龙。
我竹林翁所得奇，心传佛要面仙姿。年年六月十二日，观取高斋祝寿诗。
花到浓时自有香，未逢真赏亦堪伤。今朝渗鼻浑如许，岂是兹花返故常。
一去吴兴十五年，东归父老几人存。惠山唯有钱夫子，一寸闲田晓日暾。
老向甘泉补侍臣，归来还作卧云人。一重一掩藏烟坞，三沐三熏屏世尘。
打鼓行船未有期，恰如江上阻风时。诗中一段闲公事，幸不妨人吃荔枝。
四十馀年学养生，谁知所得亦平平。体孱不犯寒时出，路湿常寻乾处行。
春夜挑灯话别愁，此心已在锦江头。旧时处处尘昏壁，想复长吟为小留。
沅江流水到辰阳，溪口逢君驿路长。远谪谁知望雷雨，明年春水共还乡。
一川黄浊写昆仑，苦恨南溪不尽吞。三老亦知行意速，时时插竹记沙痕。
昨夜鸱鸮出凤池，同云如水际天垂。谁知六出丰登瑞，不在黄扉燮理时。
老瓦盆中旋泼醅，陶然乐圣且衔杯。只今痛饮谁能那，宝器恩从天上来。
蚕月农须雨及时，三眠才起食嫌迟。采桑风雨无辞苦，指日缫成白雪丝。
病橘萧萧祇古枝，二三酸子间虫丝。人言社酒堪医此，太息于今已后时。
威惠三年邑政优，平生志业未经酬。嗟嗟故里松楸老，先陇归陪地下游。
不二门高八字开，寥寥不见一人来。从门入者居门外，却笑时人点额回。
南方经历几云烟，收得珍奇货满船。弹指便风帆到岸，一时翻作大光钱。
抱朴传方定不虚，日中试觅小蟾蜍。君王万岁从今数，看汝多年颔下书。
学道先须要省缘，省缘一法最安然。有来有往有违顺，无往无来无过愆。
湖水泠泠山日低，上方台殿古城西。春游记得前年事，醉卧竹房听鸟啼。
一点孤忠日月光，千年馀韵蕙兰芳。临流欲问怀沙事，江水无情空断肠。
水涨瞿唐势更危，舟人贪进只嫌迟。天将此石垂深戒，看取形如象马时。
古树亭亭晚色阴，闲情相对岁寒心。万年枝干成千尺，夜半青龙作雨吟。
盖世声名都在少，君看前辈合何如。我年若此成何事，白日还同过隙驹。
柳叶桃红几度新，寒窗独坐不知春。世间碌碌随流者，空有须眉丑妇人。
披露已谐平日志，开云须信大贤能。只馀天道终堪倚，不问人间爱与憎。
环佩依然赋不虚，千秋一梦致人思。襄王此日知何处，空见朝云暮雨时。
才子含香满玉墀，仙郎赋就几人知。只今西省空相忆，扬马风流自一时。
熊非清渭逢何暮，龙卧南阳去不还。年少官游今郡守，蔚然惟在立谈间。
再拜升车望已过，却教红粉保山河。当时岂止毛延寿，对面欺君事更多。
旧闻父老晋郎官，已作飞腾变化看。闻道东蒙有居处，愿供薪水看烧丹。
皮似稗柿松而剥，核如龙眼味甘鲜。满盘的皪如金弹，丛之分尝忆去年。
老节盘回气不伸，苍苔过雨欲生鳞。山中樵客寻常见，谁与图形献梓人。
古今浩浩多诗流，清辞丽句谁能高。大历饥寒少陵杜，义熙归去彭泽陶。
清凉亭上几株柳，霜夜凉风下夕阳。依旧明年二三月，小金山上看鹅黄。
村村准拟十分禾，老稚扶携笑且歌。租税况今黄纸放，阳城元自拙催科。
禅心闻说定多年，却问东巡御史船。我正厌听西北事，涣然亭上对鸥眠。
过得旁罗上下滩，望中青出是灵山。三年此地四来往，老矣向渠成厚颜。
香中人道睡香浓，谁信丁香臭味同。一树百枝千万结，更应薰染费春工。
满山红翠教飞时，荔子低低拂水湄。红翠爱雏毛羽好，为巢不敢在高枝。
紫蕤落尽长青枝，政是添新换旧时。辛苦为渠耘病叶，殷勤挽住是游丝。
二八了鬟泣路隅，逢人但道乞为奴。岂知富室都悬罄，谁有馀粮养侍姝。
半岩亭势俯涟漪，北顾尤宜鹭下时。终是谪仙风思好，无情常与月相期。
世间极乐唯无事，高坐焚香日几时。阶下无人喧鸟集，前身或恐是黄鹂。
凤诏初传自九天，赐租重见汉文年。燕南楚北经行地，雨露君王本不偏。
言出勿令圭有玷，舌扪不及驷难追。阮公托醉劝进表，庞老无名受禅碑。
十年知己一绨袍，万里南云望尔劳。待得明年好春日，牡丹花里候旌旄。
屋头杨柳绿参差，小竹疏花此更宜。帘漾水纹闲昼日，早秋风物似春时。
高僧寂寞空尘坐，古寺悲凉足野风。道在岂须烦目击，亭前双柏自葱葱。
海雁年年自往来，迢迢此去几时回。春风满路真消息，应是桃花处处开。
昔向朝亭种牡丹，花开酒熟不胜欢。雾中双眼犹能看，更约春深欲倚栏。
挟瑟归来路八千，米囊花发杏花鲜。闲厅祇自弹归雁，世上何人识此弦。
山水年来满意看，只无幽竹伴幽闲。从君愿乞龙孙去，栽向西城空隙间。
乘轩百道拜行尘，不独奎章昼锦新。江左流离诗里画，寰区人物眼中筋。
漫山竹树结清深，古殿荒寒一两灯。但有菜根随粥饭，老夫请作住持僧。
伯兄海上思相见，幼子山南忆别离。两地关心归未得，夜看云汉立多时。
大殿连云接爽溪，钟声还与鼓声齐。长安若问江南事，说道风光在水西。
老龙半夜飞下天，蜿蜒斜立瑶阶里。玉鳞万点一齐开，凝云不流月如水。
僧懒开门见客迟，空林流水日斜时。欲留诗句知曾过，我后来看竟是谁。
编茅结屋附琳宫，索价何高少室同。妙黑流传天上去，一山松竹独吟风。
漫天风雪掩穹庐，客里谁来问起居。忽报乡人喜新到，寄来犹是隔年书。
百道清泉石上流，白云初起乱峰秋。此中疑有陶弘景，高卧松风第一楼。
北客如今可奈何，更看清奏入云和。东平东里应无恙，吴楚年深白发多。
谢傅凄凉已老年，胡琴羌笛怨遗贤。使君于此虽不俗，挽断髭须谁见怜。
斗牛何处见英豪，狞眼令人胆不牢。及问当年亲见者，只推雾里见分毫。
居常愈疾少名药，只把看书当品尝。起索斋中无一卷，因思闭目是奇方。
偶然避世住青山，不道移家便不还。却怪渔郎太多事，又传图画到人间。
黄卷不关兼济业，青山自保老闲身。一行万里纤尘静，可要张仪更入秦。
市隐忘机似野鸥，吴山高士最风流。他年定跨苏耽鹤，直上仙人十二楼。
道是生姜树上生，不应一世也随声。暮年受用尧夫语，莫与张程几个争。
寂寞空门支道林，满堂诗板旧知音。秋风吹叶古廊下，一半绳床灯影深。
桥山往日葬衣冠，玉琯深藏在此山。料得当时十二牧，也随龙驾到其间。
满庭桃李斗春华，戏蝶游蜂度午花。只见双双来又去，可怜人世似抟沙。
石榴繁翠渐盈枝，正是新和首夏时。宫女日长无一事，双英较胜卜心期。
十里城南古道场，一泓寒水翠微傍。幽人衲子时来汲，疑是山中草木香。
不堪冷照黄昏月，强倚春风作杏妆。虽得容颜暂时好，欠他肌骨旧来香。
桃李吹成九陌尘，客中又过一年春。馀寒漠漠城南路，只见鞦韆不见人。
夜半沾衣露气浓，茂林迥岸月髼松。无人不道长安住，却似乱山烟翠中。
远来物色知交态，老作渔夫亦帝仁。莫道孤高真绝世，平生朋友与君臣。
白云松下日逍遥，时掬清泉意更饶。借问先生行此乐，宫中圣主是唐尧。
锦作双翰褐作衣，雕笼蓄养亦多时。只缘学得千般语，欲返山林未有期。
弯弯凉月帖淮天，露湿蒲梢风堕莲。松盖草茵迎不至，南山桂子老秋烟。
龙跳虎跃入昭陵，墨汁空留一段冰。散作淋漓元气湿，屋头老木挂疏藤。
晨促行装度草萍，夜来微雨喜新晴。望中总是云山色，吟处时闻野鸟声。
老衲松根拾槁枝，石铛煮茗日舒迟。青青亭上晴云散，正是禅僧出定时。
东南此去几时归，倦鸟孤云岂有期。断送一生消底物，三年光景六篇诗。
林下机声复碓声，时时犬吠又鸡鸣。虽然此是寻常物，村落闻之即太平。
飞蛾视火残生灭，燕逐群鹰命不存。从今一扫胡兵尽，万年不敢正南行。
麻衣年少雪为颜，却笑孤云未是闲。此去若逢花柳月，栖禅莫向苎萝山。
十年前在古梁州，痛饮无时不惯愁。最忆夜分歌舞歇，卧听秦女擘箜篌。
故乡到去想全非，恨不当年拔宅飞。逢著相知棋莫看，西风华表待君归。
乔木荒城古渡头，鸟啼花落水空流。从吾所好烟波上，祇在船中老便休。
离宫楼阁与天通，暮雨朝云入梦中。回首旧时歌舞地，女萝山鬼泣秋风。
车盖飞云不放船，长疑水府贮神仙。淮灵须信疏慵甚，欲住荆州不计年。
悄然笔下有心期，写出寒梢玉立时。何事巧藏烟雨里，孤标深不愿人知。
偶因官事出郊坰，更向春时得好晴。山鸟自应知客意，不须相背苦飞鸣。
安车麈尾道衣装，里闬过从乃是常。闻说洞天多似此，吾乡殊不异仙乡。
过眼崎岖等劫灰，到头荣悴本谁裁。须知此老心如铁，看尽行人几往回。
谀如忠荩险如夷，暗有机权结主知。不是万年公论在，弘为全智黯为痴。
一庭秋色高堂夜，半壁灯光短幌凉。都是去年秋气味，谁知飘泊古淮阳。
谁料丹丘不复生，眼眵长向墨踪明。钓竿若拂珊瑚月，少为梅花住越城。
潘郎美貌谢公诗，银印花骢年少时。楚地江皋一为别，晋山沙水独相思。
我有和烟钓月句，山摧海竭是生涯。到头贫富知恩少，收拾归来总一家。
宣城牛尾雪天狸，梅老馋涎为赋诗。曾与沐猴戏相得，脂膏争奈猎人知。
缇囊深复有沧洲，丈石春融翠欲流。退笔成丘竟何益，乘时真欲砺吴钩。
换辇登门捲御帘，侍中承制舍人宣。凤书乍脱金鸡口，一派欢声下九天。
西行不与本心符，西负刘璋东负吴。汉业此时如累卵，天公先与杀周瑜。
华山春暖草初肥，纵放归来日暮时。莫道气摧风骨老，曾随仙驭到瑶池。
小枝圆熟枣累累，短绿尖新麦透泥。父老随车说丰岁，相公何苦出关西。
嗜酒弹琴徒自知，累囚尸虎县前归。世人名利心不尽，那得再逢元紫芝。
小桥流水湛清波，无限游人载酒过。怪得年来粮饷少，田夫不及一分多。
狡窟空来四十年，沿江犹自少炊烟。茫茫旷土无人问，芦荻春深绿满川。
剥后还教硕果存，阳和渐次满乾坤。何曾老悖真堪啸，漫有□□到子孙。
腊后梅花破碎香，望中情地转凄凉。游山只道寻高处，高处何曾见故乡。
岁歉何烦更出师，厌闻烽火报关陲。腐儒忧世成何用，和得西曹数首诗。
老瞒曾此倒旌旗，遗恨茫茫带碧漪。独有先生心似水，来游朗咏月明诗。
玉案珠帘翡翠屏，焚香夜诵蕊珠轻。月明鸾背飞琼过，少驻花阴带笑听。
一饭难忘老妪恩，崇祠应出旧王孙。平生推食蒙知己，肯不捐躯答至尊。
尊酒相逢海一涯，娟娟妙月照人衣。重来时节君须记，流水桃花鱼正肥。
琼花台上雨初收，黄歇山前水急流。莫道别来乡国异，南江愁是北江愁。
鸿沟时暂割山河，楚国山河一半多。欲去故乡夸富贵，不知沛有大风歌。
水绿山青人可知，不知生气得之谁。钓竿已属严公手，直到元英解道诗。
诗法年来孰与过，清新好似少陵多。云开华岳飞秋隼，露洗芙蕖映绿波。
戎车铁骑出秦关，风雨崤函骨似山。纵使老臣能料晋，不知三帅可生还。
还妾当年不计赀，一商阴德世难之。状元已报神人送，邻里来谈梦兆奇。
衮衮红尘五月留，来时落木不胜秋。只今春事浓如许，万里沧浪又一舟。
秋残景物更萧疏，愁寄忧埋尽破除。埃壒是中无少分，昼尘终恐误君书。
年几五十无知己，乘兴将为剑阁行。从此与君尤隔绝，兴怀畴昔若为情。
精蓝道观已重新，独有庠宫尚垝垣。试问中州士君子，谁人不出仲尼门。
四檐风雪夜漫漫，今古兴怀事几般。数口幸然无冻馁，群生宁免少饥寒。
拜玉亭前闲送客，此时孤恨感离乡。寻思往岁绝缨事，肯向朱门泣夜长。
不见长卿已五年，那能半日不相怜。牡丹遂补天南缺，肯写初开寄日边。
懒向东溟钓碧波，醉时自唱太平歌。银竿插在灵河畔，闲把龙须作玉蓑。
驿楼相别不胜悲，握手殷勤问后期。何处垆头同一醉，冷风残雪蓟门时。
裁成白首全无用，默坐高斋几石衢。肯笑老人迂阔甚，买田为井亦横渠。
八座蝉联属弟兄，当年门地足辉荣。可嗟不富经纶业，唯著丹青制造名。
角黍佳辰社稷宁，灵和开燕乐群英。樽前只少鸰原会，百里江城隔二城。
雀声啧啧燕飞飞，在得残红一两枝。睡思乍来还乍去，日长披卷下帘时。
去人去矣叮咛嘱，住者相承无断续。若遇知音一和时，乃知去住常充足。
芦笋初生水绕村，河鲀旋煮荐清樽。十年不踏江南岸，杨柳飞花欲断魂。
来寻高处卧吟身，泉石中间避世尘。莫把白云都占断，也分一半与闲人。
杯中有物由天运，产在家人何必问。园公苦乏杖头钱，取醉时赊裴姥酝。
官职牵人也可怜，老来那更问行年。渠侬解事无它语，道我慈亲寿八千。
痴坐林间类守株，一年春事已无馀。直须九曲添清涨，洒扫棕亭进一盂。
不求见面惟通谒，名纸朝来满敝庐。我亦随人投数纸，世情嫌简不嫌虚。
黄帝旌旗去不回，空馀片石碧崔嵬。有时风卷鼎湖浪，散作晴天雨点来。
先天大道理难寻，终日乾乾抱一真。三返工夫为日用，玄关透彻出阳神。
水边山下懒寻伊，折放瓶中看一枝。一片飞来沾砚滴，似嗔老子不题诗。
受命当年记饮冰，此心无染即禅灯。紫薇分省含香署，风味居然一老僧。
双桧蟠根不记年，尽饶红紫竞春妍。箯舆来往清苕岸，坡颍那能此乐全。
后山卒仅四十九，讳日崇宁一日前。当时假使馀七帙，忍见中原丙午年。
强插黄花三两枝，还图一醉浸愁眉。半床斜月醉醒后，惆怅多于未醉时。
此船载得许多愁，使我樽前感旧游。惆怅扬州十年梦，满江风雨泊瓜洲。
荷锸相随刘伯伦，竹林避世信天民。朝朝痛饮馀杭酒，苏小门前醉过春。
菊有黄花秋满篱，谁看紫艳半开时。碧窗分得研朱露，写出无声赵嘏诗。
欲作空门补处人，如何头上裹头巾。曹溪一夜传衣钵，元是当年行者身。
联翩同挂别闱名，尚得秋崖病体轻。三十四年如一瞬，梦中时见老先生。
访寺寻僧亦是忙，赏春犹觉少壶觞。总缘家近溪桥上，来往不知山路长。
梅粉凝娇不肯添，晚年笼瞑压重檐。江南可是春寒甚，十日东风不捲帘。
内翰何年写画图，眼中惊见凤毛孤。一枝润带江南雨，遂使眉山草木枯。
老僧初到与三拳，埋恨胸中结此冤。痛恨忽消开正眼，方知吾不妄宣传。
不睹南州已十年，浒溪风景只依然。遂初轩下重逢日，共坐南薰雪满颠。
道人小室要观身，兀坐蒲团莫欠伸。纵有诸天来应供，灵龟纳息自为真。
感君情重惜分离，送我殷勤酒满卮。不是不能判酩酊，却忧前路酒醒时。
薰风袅袅度屠苏，争道新年景物殊。莫怪荜门贫似旧，竹窗糊纸换桃符。
帆落西江下浙河，溧阳酒贱醉亡何。月明正照山公影，自觉今年白发多。
不于三界现身意，棹举何如愦愦时。寄语轩中燕坐者，好看新月下前溪。
昔托孤根百仞溪，何年移植对芳蹊。云岩烈麝相思久，怅望清香未满脐。
多少金相玉质温，百年高节老乾坤。凭谁欲把栽培问，个个清风是子孙。
武夷洞中老松树，上有千年仙鹤巢。几度隔云茶臼响，山童树下拾枯梢。
平昔追随骨海心，暮年粥饭并丛林。朅来万事撩人笑，此去青山为我深。
八斗才中画洛神，翠罗轻飏袜尖尘。霅溪老子真能事，更比陈王写得亲。
营司牵浴柳边池，玉沫垂衔步较迟。洗见箭瘢如有恨，将军忘却未侯时。
秋来何但食无鱼，老去宁须腹有书。空洞略容君几辈，草泥郭索一从渠。
蒲帆风驶送行舟，篷底哦诗相棹讴。三老相呼兴不浅，溪回山拥近严州。
妙句江春入旧年，江梅长向腊中残。梁园地冷春来晚，试劈垂杨旧眼看。
静爱沙门老岁华，河阳归客住山家。听来钟罢僧还定，缥缈钟声隔紫霞。
闻法师来杖锡东，于菟蹭蹬奋雷风。当时地裂泉随动，一酌清甘万虑空。
轧轧孤舟两橹鸣，悠悠山阔白沙平。回瞻苍峡来时路，只得银潢半日行。
吮痈人在五侯家，市肆浑无药可赊。童子归来风雪夜，老夫愁绝对梅花。
忙冲暝色度寒汀，驻马禅林月倍清。东道欲知迎候盛，高歌又益四三生。
花县郎君采石春，何由得及寂寥村。土功沾惠交欢处，共说流传子更孙。
昔公安在见何晚，宁欲霜埋不受春。不是三生曾一面，宁堪开向世间人。
西辞花马池边月，东指楼烦岭上云。往日于归悲道远，边风吹泪湿罗裙。
孝行阴功未易量，从来家住玉田坊。人间聊复三千岁，海上他时日更长。
薄劣何劳谊薄云，野桥迎候度朝暾。绵绵却忆宵来雨，谁道荒村拥令君。
柳亭暮霭笼金眼，茶岭寒轻卓翠旗。春色正浓人未老，掷觞飞笔好追随。
数串明珠挂水清，醉来将墨写能成。当年何用相如壁，始换西秦十五城。
宠数亲承咫尺颜，清修虔命似居山。欲知不老个中事，应向如今悟八还。
典衣沽酒莫辞贫，野鸟山花无限情。三尺一堆犹自湿，去年人是上坟人。
脱却多年破草鞋，脚根步步踏如来。昔人根钝真堪笑，直待血流方始回。
仿佛当年曳杖翁，白云来往有无中。月明闲照兴亡迹，都付渔樵一笛风。
淇水悠悠绿似苔，卫侯文雅亦贤才。可怜培养千年后，尽塞宣房更可哀。
去年今夜在商州，还为清光上驿楼。宛是依依旧颜色，自怜人换几般愁。
一局才从石上看，人间千日已阑珊。何如共载溪头酒，剩作平原百遍欢。
梅花道人何太奇，墨戏往往秋淋漓。成竹胸中已十丈，萧萧只写两三枝。
紫金山下水长流，尝记当年此共游。今夜南风吹客梦，清淮明月照孤舟。
大花红纸榜迎禧，庆赏还同十五时。闻道上元能赐福，也应先赐与穷儿。
多君年少异凡流，辞却灯窗入胜游。万里关河穷禹迹，归来同看冷红秋。
近凿方池漾碧虚，手栽初产玉芙蕖。丁宁未得轻开却，少待嘉宾约望舒。
百年风雨草苔昏，尚有当年墨法存。祇恐终随峄碑尽，西风吹烧满秋原。
世俗忙忙似海深，愚迷岂解圣人心。分明教法生虚妄，慵炼归真不易金。
折鼎支砖石半攲，拾薪乞米为朝饥。昏昏一点炊烟里，见我邯郸梦觉时。
不见紫芝今几年，朅来眉宇照山川。关南关北风流在，犹得时时一举鞭。
白鹭文鸳鉴里飞，红桥朱阁影参差。疏林密雪皆堪赏，不特寻芳避暑时。
冻思嚼蕊嗅寒芳，隔月春非道路长。作意开篱通野岸，等闲寻步到池塘。
杖藜不复渡星桥，一室如冰倍泬寥。有酒有诗思老友，无灯无月渡元宵。
秋风丹桂共徘徊，应是姮娥著意来。端为五人俱赴试，五株更遣一时开。
无端活业尽平沉，只为当时错用心。归路又从湖畔过，水深不似恨深深。
萧然行橐赋归农，琴鹤斋前但故踪。莫道岭南无长物，罗浮携得最高峰。
老知世事谩纷纷，纸帐蒲团自策勋。一夜北风吹裂屋，石楼无耳不曾闻。
缚屋山中数十年，薙茅诛棘旋开田。何须折柳溪边去，枯木寒林总是禅。
溪翁儿女枕溪住，时把钓竿倚芳树。沉吟独坐忍伤心，钓得鱼来放将去。
半饥半饱随时过，无客无书尽日闲。童子贪眠呼不省，狸奴恋暖去仍还。
贪看形胜不知疲，徐步东山话昔时。流水高山人已远，尚馀清韵起遐思。
一径萧萧松影低，寻花觅路忽成迷。诗材虽乏三千首，闻见随时入品题。
今月柴关几客来，拟从屐齿数莓苔。求文道士花前至，载酒门生雨后回。
四野秋风两袖飘，沿溪问处未辞遥。年光已换十馀度，依旧柴门锁石桥。
万间金屋苦嫌少，六尺茅亭宽有馀。意惬即为真受用，世间荣谢不关渠。
匡床一钵饱胡麻，不记山中岁月赊。惟有少时松桂在，眼看落尽六朝花。
手分恩露活茕嫠，春满棠阴犬有牦。二十年间如昨日，儿童犹诵卫州碑。
棋局随空破碧雰，上方剥啄下方闻。方圆变化知多少，笑杀先生洞里云。
最爱倪家水竹居，地偏人静石窗疏。去年捲地西风起，不废东斋满架书。
顷年曾住此中来，今日重游事可哀。忆得几家欢宴处，家家家业尽成灰。
今年能得几朝晴，风雨消磨一半春。野路溪亭却自好，惜芳定可属词人。
桃李花开人不窥，花时须是牡丹时。牡丹花发酒增价，夜半游人犹未归。
两两鹑衣白发翁，讲筵谈柄坐生风。昭明太子欢相得，应与商山西皓同。
散木支离得自全，交柯蚴蟉欲相缠。不须更说能鸣雁，要以空中得尽年。
道边相送驿边迎，水隔山遮似有情。岁晚无聊莫相笑，君方雨立我泥行。
家住东溟狎巨涛，今年三峡试容舠。瞿塘关下惊危甚，一席巴天浪许高。
仙客乘槎学钓翁，劈波时跃锦鳞红。浮槎不到寒江上，松叶泠然自好风。
杨梅卢橘自成双，敢与冰纨作雁行。莫怪老翁频著句，书生说食是膏肓。
两生才器亦超群，黑白何劳强自分。好与骑奴同一处，此时俱事卫将军。
百子螽斯望接连，皇家胤嗣本绵延。行从毓德宫前过，知是轩龙启瑞年。
山在白云山更山，此山天与老年闲。更愁十里红尘到，故著先门隔世间。
海邦气候异中州，幞被来时八月秋。满枕松声眠月露，夜深仍与被为仇。
汉郊五畤答鸿禧，草木甘泉夜色移。昨日长安道傍过，故宫无奈黍离离。
万里秋风约我曹，俯观阛阓总尘劳。跻攀不藉登山屐，身世从知本自高。
着叶芭蕉三四根，怕秋全似可怜人。老来安得无馀事，细听维摩说是身。
平湖远挂一帆风，烟水茫茫入望中。水道忽迷天又晚，芦花深处问渔翁。
灌畦沽酒两三家，春去芳丛有晚花。莫道长安在天上，女牛犹有客乘槎。
一任尘欺古鹿卢，圣经穷烂更何图。磻溪老叟能闲气，八十封侯不似无。
抵掌挥觥不待诗，共看泥土蚓鸣时。晚来吹彻垂垂雨，未必骚人总得知。
五十清诗一段冰，持来恰得慰愁生。自张壁间行坐看，更教儿诵醉时听。
日转彤庭柳影移，微凉殿阁麦秋时。侍臣朝罢归来晚，又见金盘赐荔枝。
薛老峰南更近西，小楼高阁与云齐。中山酒熟中元节，归去从他醉似泥。
梦里江阳荔子单，觉来枕上五更寒。含情懒对痴人说，强向杯中觅旧欢。
苗疑芦苇实疑珠，浥露涓涓秀有馀。不为苍生惠嘉种，当年争有载盈车。
五十馀春一远庄，耕夫虽老未抛荒。审言堂上新司户，子厚书中顾十郎。
老境欣逢世路平，收回神观远逢迎。五更不复趋双阙，六凿都忘任七情。
万乘回銮指玉京，行营笳鼓杂歌声。山灵亦有欢愉意，数点瑶华送羽旌。
白鹤下啄瑶草庭，道士夜读神农经。问之长生有宝诀，授以松根千岁苓。
这般事业人难继，此个功夫世莫传。窥牖知天乃常事，不窥牖见是知天。
山青云白似吾无，似笑头颅非故吾。世态日随人事变，山灵何必讶头颅。
雪霰初消道路平，马头红日照行旌。丹山毛羽非凡鸟，拟作朝阳第一鸣。
老来为圃万缘轻，一见梅花眼倍明。所恨平生无句眼，其如相与有诗情。
投劾清时效二疏，纶音忽已下公车。书生未带封侯相，且向春风卧草庐。
老尽头颅被墨磨，到头墨更被磨多。满堂玉玦今磨尽，尚有闲年买石螺。
佛子金身三丈五，袒肩垂手观下去。莫怪当年著眼高，等闲岂识群生苦。
高坐天人白玉床，袈裟都是素毫光。东风也自知消息，故故吹香入道场。
春魂多少在蚕丛，化作山花踯躅红。朵朵知含亡国恨，无情亦与子鹃同。
三泉参错本儿嬉，认作参星转更痴。却笑世间真狡狯，古今能有几人知。
朱崖翠壁满流霞，怪石穿松故老家。坐玩茏葱五色雀，令人忘想就丹砂。
细倾金媪双尊酒，浪拟唐人七字诗。人世百年今四十，大都难得是闲时。
天涯病后命如丝，岂复形容似旧时。有客相辞汴州去，传闻政恐到吾儿。
茅屋藜灯对雨然，小桥西畔竹篱边。天涯莫道浑忘却，久矣西斋一榻悬。
风雨来从海外天，灵星海里泊楼船。坐吟苦句斟愁酒，也是清明过一年。
边檄烟尘日涨天，天教老病唤归田。从君试问平塘水，更照衰容得几年。
是听秋声作赋时，秋风多在最高枝。溪山定不牵成格，欲学王痴我更痴。
昔在乾淳抚蜀师，卖茶买马济时危。乡人啜茗同观画，解说前朝复有谁。
金缕袈裟国大师，能销坏宅火烧时。复来拥膝说无住，知向人天何处期。
橙橘收功也十年，万千材器可消言。可怜达曙喃喃子，责效区区便自前。
雁影横天报早霜，松声沿路奏清商。旧时记得诗家说，落日下山人影长。
炉烟侵晓渡帘栊，夹道遥连左个风。飞尽桃花何意绪，会言鹦鹉在金笼。
风雨萧萧滞客程，荒亭独宿峭寒生。今宵羁思知多少，听尽千山堕叶声。
梨花半落柳初绵，客路题诗忆阆仙。莫道长安春已尽，归人犹在暮钟前。
佛既强名嫌不做，亲犹未老已归休。信邪倒见难调护，更复区区笑睦州。
一铁君王铸已成，忽然淮上羽书惊。归来依旧当时我，添得髭须白数茎。
须信希声是大音，猱多则乱吟多淫。世人不识栖岩意，祗爱时宜热闹琴。
油水江头寇相祠，凛然如坐庙堂时。精忠一点不负国，枯竹知公人不知。
瞑倚蒲团卧钵囊，半窗疏箔度微凉。蕉心不展待时雨，葵叶为谁倾夕阳。
五营河畔列旌旗，吹角鸣鼙日暮时。曾是信陵门下客，两回相吊不胜悲。
半死梧桐老病身，重泉一念一伤神。手携稚子夜归院，月冷空房不见人。
赤坎村头太傅坟，表章遗烈羡封君。欲传胜事千年下，恨少江门一记文。
墙东李树太含胡，院背夭桃斩不枯。及早荣枯休浪拟，趁时车马自应趋。
踏尽层峦上小亭，日华初泛晓烟清。尘埃不到门常静，身世相忘性自灵。
空斋牢落思寥寥，荏苒年光逝水消。忆得当时分袂处，柳花如雪过江桥。
东市缲丝何太忙，西河蚕熟喜颠狂。年来逋负门摊税，巳逼徵输过麦黄。
帘捲秋风烛影红，少年公子倒金钟。艳歌声入流云去，肯问西邻有病翁。
飞佩乘风海上游，麟洲有路透炎州。仙人养就千年鼠，时采长毛织火裘。
绰约长眉海上仙，久餐云母学长年。山中丹井今无恙，为吊南充谢自然。
雷久无声电敛光，老龙何地密韬藏。只愁遂失苍生望，何不留心济四方。
十二三年就试期，五湖烟月奈相违。何如买取胡孙弄，一笑君王便著绯。
风帽云巾历所期，问津何似到家时。曲阑半倚垂杨外，潮落潮生祇自知。
千年滞货无人顾，拈起从教著价看。一口直饶酬得过，泐潭山更过西山。
只嫌湫隘近城居，无着名山万卷书。不道八荒皆我宇，独于此处认吾庐。
养病时来沼上眠，托身物外自悠然。区区为幸诚多也，随处先师有格言。
卷地狂风殿晚春，落花盖水欲成云。向人不改故时面，惟有苍官与此君。
老子今年八十三，怕寒浑未试春衫。尚存晋宋间人意，折得南枝带雪簪。
清明正是最愁时，泪作空濛细雨丝。春色欲寻无处所，莺花不遣恨人知。
猿臂将军去似飞，弯弓百步虏无遗。汉文自与封侯得，何必伤嗟不遇时。
水声流出白云洞，正是楚天秋雨时。应过严陵滩下去，清风波面一丝知。
四曲丹崖紫洞奇，玉函仙蜕记秦时。一从听断金鸡晓，花落空潭春自迟。
芳菲桃李雨新肥，绯绿园林露已凄。自道好来还好去，到头总是涴尘泥。
烟湿银床寒叶多，迥文欢织又停梭。黄昏户外连天雨，谁认春江旧绿波。
古寺相留跨两年，穷通出处固天然。短檠灯火掩书卷，屡听芭蕉夜雨眠。
花底班行锦样明，中闲宁少紫青人。更无入诵成都赋，拟抗声来问大钧。
高卧深居不见人，功名斗薮似灰尘。唯留一部清商乐，月下风前伴老身。
莫因离别泪阑干，老子冰心彻底寒。会得西归真意后，不妨儿女话团𪢮。
玉钗风断扇云深，砌冷帘空月易沉。流水落花无处问，一年春事一年心。
清梦回时短发搔，百年身世寄轻舠。夜深浪静鱼龙蛰，天地无声一枕高。
一自桥边半夜逢，几从天上翊飞龙。当时一策无人用，岁晚归来访赤松。
始宁花木今何在，一派山泉纪此清。说与老僧频整葺，世间难保是虚名。
汉阳太守旧王孙，笔点春工到啸园。玉笛声中明月老，东风吹出绿珠魂。
妩媚檀栾共一时，鸭头新浴鹭飘丝。长疑剩粉归何处，密裹龙孙出箨枝。
𡼭巇世路九回肠，两鬓年深一镜霜。身事龙钟应是分，谁知贫乐异寻常。
请得西僧作帝师，君王拜跪不曾辞。宫娃亦有沙弥相，争得君王看片时。
凯奏欢呼入帝乡，天戈一指靖遐荒。臣民快睹平边诏，万岁声中祝圣皇。
笑倚东风醉未醒，笼烟间雨不胜情。道人不用描真影，倒照边池水自清。
每日朝回对板扉，一回相忆一回悲。阶前独步寻行迹，犹想牵衣似昔时。
泉声㶁㶁转山隈，错认山头急雨来。赤道千寻上青壁，恍如飞电掣云开。
为爱云泉百尺飞，故将茅屋傍苔矶。几年清梦黄尘里，此日秋风一棹归。
四年三度款柴荆，更笃良朋永夜情。别恨又添他日梦，生涯何处一浮萍。
镇物高情济世才，欲随猿鹤老岩隈。山花处处红妆面，髣髴如初拥妓来。
熨帖朝衣抛战袍，夔龙班里侍中高。对时先奏牙间将，次第天恩与节旄。
海上相逢忆旧游，更开图画说丹丘。玉箫吹老人间世，独倚烟霞第一楼。
先生初出后湖时，日落山寒醉不知。更上蹇驴何处去，灞桥风雪要渠诗。
片片龙鳞蜕老苍，有时伊轧卷沧浪。真机动处何容力，自是旁人脚手忙。
虎穴魔宫到者稀，老婆失脚又怀疑。赵州吃掌无人会，直至如今成是非。
金玉楼台插碧空，笙歌递响入天风。当时国色并春色，尽在君王顾盼中。
临别哦诗比赠兰，圣贤学问贵先难。归与休用嗟离索，来岁时时到岁寒。
沈沈三殿燕华绅，云覆端门瑞气新。昼漏未移天正午，此时兼有日重轮。
文范远孙同里闬，都门分手又经年。九峰三泖多才俊，想见洋洋蔼诵弦。
碧玉高楼架紫云，世间应笑此楼深。忽闻夜半鹏风起，九万扶摇好在今。
壶公作怪亦多时，人物莆阳尽伟奇。珍重先生何面目，孤儿觅我一题诗。
且复江西度岁年，会须投老剑南川。日长一局枯棋罢，卧看儿童学意钱。
鄱阳策杖抵岩巅，旧有丹炉锁暮烟。今古一双龙虎石，侍郎仙去是何年。
洒竹骤鸣秋易知，兼风况打败荷池。茅檐一夜溜声里，想起石梁听瀑时。
从军装束效男儿，短制衣衫淡扫眉。众里倩人扶上马，娇羞不似在家时。
已知百岁苦无多，未解仙途数几何。一日人间真七世，便同元会亦飞梳。
石壁参天驻冷云，一声幽鸟忽惊人。庵前庵后山如旧，朽柏年来不再春。
江上看云踏雪归，满墙竹色净柴扉。十年京国春风梦，犹忆承恩出紫薇。
半消炉火夜三更，欲灭青灯暗又明。闭户无人瞑目坐，此时一念悟浮生。
百忧攻心成白首，不少自宽死已久。我初作郡犹未贫，□□比□□□□。
满道累累尽赭衣，含冤相语泣相随。不因今日身亲见，只说先秦事可疑。
石榴经霜红满枝，前年三月移根时。珠囊玉醴纤手擘，幽人为尔惊栖迟。
纵横诗酒少年曾，老矣追欢谢不能。种出好花无用处，东邻乞与坐禅僧。
得道年来八百秋，不曾飞剑取人头。玉皇未有天符至，且货乌金混世流。
伯夷能使鄙夫宽，此老传家不在官。魂梦犹能教儿息，九原风节更高寒。
红颜骑竹我无缘，只住人间二十年。回首音尘两沉绝，每逢寒食一凄然。
先生老作宜州鬼，谁与一瓯注深汤。至今捧看双井碗，犹带是翁书传香。
昌元建邑几经春，百里封疆秀气匀。鸭子池边登第客，老鸦山下著棋人。
闲居正怕门庭杂，学道仍嫌歧路多。仲蔚当时开一径，问渠初意果如何。
黄金酒海赢千石，龙杓梯声给大筵。殿上千官多取醉，君臣胥乐太平年。
红颗珍珠诚可爱，白须太守亦何痴。十年结子知谁在，自向庭中种荔枝。
寂寞东林一老禅，殷勤念我惠佳篇。敢烦见在慈悲佛，为我投诚过去仙。
苍苍愈老愈慈爱，谁意苍苍亦不慈。夺却凤毛何处去，一生断送与明时。
昔人曾此结精庐，故老犹存井臼馀。今代子房来卜筑，要看圮上一编书。
壮心黄鹄青冥上，旧业苍山楚水南。谁道向来经济略，种畬栽树伴农谈。
西湖日落镜光斜，少女新妆似浣纱。乘却兰舟荡兰桨，约开莲叶采莲花。
鉴禁疏云数道开，垂风岸柳拂青苔。银波玉沫空池去，曾历千岩万壑来。
十年不返青山下，今日重来绕药栏。依旧白云满空谷，声名未许属方干。
多病多愁老使君，不忧风雨不忧贫。三年不识东湖面，枉与东湖作主人。
醉里馀香梦里云，又随风雨去纷纷。人间春色都多少，莫扫残英枉断魂。
万卷吾今一字无，打包随处野僧如。短檠未尽残年债，欲问班生试借书。
在昔梅花犹有赋，如今冰柱亦无诗。吾衰不作池塘梦，春草生时子合知。
折送南园栗玉花，并移香本到寒家。何时持上玉宸殿，乞与宫梅定等差。
河水冰消雁北飞，寒衣未足又春衣。自怜漂荡经年客，送别千回独未归。
雨中菜酒得相陪，天忽安排晚霁开。明月归途定回首，橘香时节又须来。
白首相逢又别离，好怀开处不多时。江头柳树春风里，怪底千丝与万丝。
蘸碧轻绡一捻垂，蜿蜒细蔓满枯篱。晓来风露深深巷，记得相看觅句时。
平旦梅花破冷红，越香何限水流东。陈年翠袖新年恨，尽在吹香笑语中。
世间铅汞不相依，志士元知在坎离。贤者共藏人不见，淮南修秘在华池。
舶客珠犀凑郡城，向来点涴几名卿。海神亦叹公清德，少见归舟个样轻。
莫为穷愁赋七歌，会须终日饮无何。人间佳士由来少，世上浮名未足多。
十年落泊竟何成，人事纷纷几废兴。今日扁舟淮上去，青山似与客相迎。
十年两袖软红尘，归濯沧浪且幅巾。不是白云留我住，我留云住卧闲身。
台深铜雀锁斜阳，高唱将雏待凤凰。筵上不须重顾曲，吴门今是老周郎。
江花照水两三枝，弄日吞烟是尔时。不应春风与作意，挂断低空百尺丝。
绝疑此老性坦率，无那评文兼世情。若比乃翁增上慢，诸贤何得更垂名。
芦荻风生水正肥，老翁含笑坐鱼矶。扁舟棹入城中去，白日城中满是非。
𫛸鴂一声春已归，蝶蜂无计恋花时。笔头挽得春光住，却是先生芍药诗。
秦川两汉帝王区，今日关东作帝都。多少圣贤存旧史，夕阳唯只见荒芜。
石上青松百尺长，松花落涧水生香。丁宁樵斧休戕伐，留待他年作栋梁。
凤凰岩石最棱嶒，十载重来强一登。怪底岩前能寂寞，年来失却两诗僧。
盘折千山一径穿，诛茅辟石始堪田。苍旻若识荒夷苦，岁岁俱应大有年。
碎霜斜舞下遥天，透胆寒威折塞绵。不似豪儿衣狐白，读书辛苦谩多年。
外臣天贷巢由老，四岳欣逢尧舜仁。昨夜因公还作梦，梦随公去拜枫宸。
老桂飘香晚更奇，重开不怕朔风吹。请看璧月临长至，可让中秋午夜时。
东风吹草正忻忻，又向前庭迓故人。一道清泉千挺竹，与君还约看山春。
子美诗中黄四娘，满身新裛瑞龙香。似嫌时世妆梳浅，故作无情淡淡妆。
来时绿水稻如针，归日青梢没鹤深。莫忘共山买田约，藕花相间柳阴阴。
五彩春霞绣绮袍，文章无复看挥毫。相思惟有南山色，彷佛当年意气高。
华峰壁立为初友，雁宕深奇为指南。临济儿孙上封老，见今说法在灵岩。
文水仁山映角巾，常年书社会比邻。如今又及嘉平节，看赏梅花少一人。
谁更章台挽柳丝，为怜甘露洒杨枝。修成共命迦陵鸟，不似鸳鸯半世痴。
雨馀残日照窗明，风弄行云点点轻。坐对庭阴人阒寂，时闻蛛网挂虫声。
西湖已死犹名世，东阁更佳何与人。但得心传清白事，不须足踏软红尘。
当时先主得关张，能使西川弱胜强。今日中原岂无士，坐愁豺虎乱要荒。
文皇仁义播敷天，李氏无伦三百年。末路荒唐如炀帝，蜀江更起度辽船。
乳燕啼鸠三月暮，淡云疏雨午时天。金雀花落无人管，断送韶光又一年。
万松岭上松阴亭，松阴盛夏风泠泠。老翁午睡忽惊觉，何处鸟啼三四声。
毛骨真疑泼墨成，柳花初点雪分明。秪愁化作苍龙去，闻是当年渥水精。
征衣穷塞暮冬时，读尽龙城太守诗。若使生平诗尽在，濯缨无泪为君垂。
叶细枝柔独立难，谁人抬起傍阑干。一朝引上檐楹去，不许时人眼下看。
雨来初做养禾天，雨久还成害稼年。今日一晴无准在，金鸦飞出卯牌前。
湖边多少游湖者，半在断桥烟雨间。尽逐春风看歌舞，几人著眼到青山。
旧时仙侣笑相迎，王母前头作伴行。宴罢瑶池春梦断，何年绛节下重城。
久恶繁哇混太和，云何今日自吟哦。世间万事皆如此，两叶行将用斧柯。
色空已解花光意，香影难随逋老踪。此叟芒端不著蜜，几回曾误壁间蜂。
独掩衡门花盛时，一封书信缓归期。南宗更有潇湘客，夜夜月明闻竹枝。
太常庭院好花枝，百十年来景未衰。君是旧时种花手，定添奇品绕东篱。
红姜黑饭荐珍羞，愧尔瞿昙老比邱。先圣儿孙今满地，有人能记诞弥不。
自曳长裾两鬓斑，久忘流水与高山。而今重理弦中操，天赐残年半日闲。
回首流年一梦间，静思身世立应难。工夫百倍须深勉，莫把光阴当等闲。
郭外青山带势斜，松篁深处子真家。年来钲鼓浑无事，卧看残阳映落霞。
长年肉食定何功，乞汝豚蹄且慰穷。猿臂将军应老矣，南山忽忆夜弯弓。
何年山股创禅房，陵谷迁移不易量。旧日中流小浮玉，如今欲到祇褰裳。
胜景门闲对远山，竹深松老半含烟。皓月殿中三度磬，水晶宫里一僧禅。
著处溪山可置身，古人求志不求闻。从前未有匡时术，只合携家傍白云。
清绝东湖旧看诗，夜窗风味许谁知。眼花头白今憔悴，不似向来灯下时。
元宵踏月月如银，士子焚香拜圣人。道遇女郎走百病，南关灯火一时新。
怒风转暖作阴寒，春尽如何衣怯单。最忆就林煨苦笋，六年轻失此清欢。
学道先须远俗情，不求安逸不求名。尘中能具超尘想，岁久年深累渐轻。
蜀锦征袍手制成，桃花马上请长缨。世间不少奇男子，谁肯沙场万里行。
少日飞扬翰墨场，忆曾上疏动高皇。宁知老作功名梦，十万全装入晋阳。
江南绝顶真境界，仙子珊珊鸣佩环。千年古井丹不死，夜吐玉虹明屋山。
弃𦈡东去有遗篇，杖节西还今几年。莫向长岐悲齿发，似君行学可怡然。
自笑平生独好奇，廿年衡岳倍相思。重期羽驭烟霞外，岣嵝峰头读禹碑。
轻坚滑泽节仍匀，上下柯山助老身。他日天恩许归去，提携同踏故园春。
竹木王孙不嗣音，老夫多病转侵寻。可怜一息绝缨会，破坏经年设醴心。
绿萍如锦盖青池，池面高荷静不移。闲爱小亭听雨坐，恰如湘水系舟时。
牧羊何意起民间，祸隐当年遣入关。千古兴亡君莫问，江东曾见一人还。
少立沙头夕照明，柳风吹面酒初醒。东皋好雨一犁足，麦半黄时秧半青。
一庵许大且休休，世界三千海一鸥。大地山河容不得，住持只在一毛头。
柴扉春亦借融和，客少高轩谁肯过。醉里我应惭毕阮，诗中君合是阴何。
剡曲青山历几重，曹娥江上夹芙蓉。荒碑寥落千年事，更有何人问蔡邕。
雁门泉水热于汤，清净源从古道场。应笑骊山山下水，至今犹带粉脂香。
春云石上苍苔冷，芭蕉风动纶巾影。仙翁醉著人自扶，花落花开几时醒。
迢遥秦陇旧家山，百万貔貅拥节还。读尽一编时自许，西风吹梦玉门关。
叠阜晴冈间碧漪，势如盘谷转逶迤。游人莫道青山远，四顾葱葱亦得奇。
介室于余亦外家，二年朝夕向长沙。闻君往会临川葬，我不及前空叹嗟。
西山山下草离离，断陇平坡雨过时。牛背牧儿归路晚，数声短笛倚风吹。
出门纵步细哦诗，正是山中多景时。顾我于兹诗有兴，流莺百啭最高枝。
剑沙此去坐横经，雪色梅花绕槛清。讲罢更应明正学，宗家时访李延平。
镜面波光倒碧峰，半湖云锦万芙蓉。去年荡桨香风里，行傍石桥花正浓。
野火烧渠经几秋，却将光彩閟深幽。尘中纵有人磨镜，俗状年来我亦羞。
鹤上瑶笙去不还，却留仙墨在人间。秋风更洒筼筜玉，犹似凌云响佩环。
玉轮珠箔驾青牛，少女如花坐上头。歌入彩云还不见，月明笑语在西楼。
小雨廉纤仅滑泥，强随年少更攀跻。欲凭最上浮图望，晚稻如今齐未齐。
善舞吾闻霓裳曲，□□音有陶朱公。长袖多钱世岂少，铁鞭难得尉迟恭。
纶竿临井重欷歔，诚感幽潜遂获鱼。解道随钩得玄鲫，秘书好句实堪书。
人力端能夺化工，香吹谷雨半头风。道傍车马自朝夕，谁识原非积李丛。
报最归来宠命新，问君何以答枫宸。闲中检点案头簿，三载平反多少人。
水国霜空绝鸟飞，乱山寒翠袭行衣。何人独在林间隐，却向清时更息机。
大道绝无男女相，亦无初学与先知。虽然七十未为老，岁岁当如初学时。
枕簟清和消日永，轩窗明快喜风停。道人不埽阶前地，爱惜莓苔一径青。
义气常于翰墨看，凛然今日拜衣冠。去年已失临川郡，及尔能来愧始安。
北人半是南朝民，食禄南朝终为君。失意暂时辞汉主，彷徨不忍痛思亲。
躬耕乐道真吾事，三聘看来未是荣。时尚可为君更悟，何妨藜藿度残生。
斗草吴王眩越娃，终然输与老陶家。雪挑霜煮春无尽，不似吾园荠菜花。
玉堂学士老东坡，载酒西湖逸兴多。寄语文章侯少府，一天秋月夜如何。
身入醉乡如避秦，醒时尘事百端新。塞鸿过尽无家信，海燕归来思故人。
一半淮江半浙江，怒潮日夜自相撞。扬州昨夜军书至，说道淮安未肯降。
天遣西来亦大奇，眼中浑是少陵诗。虎牙铜柱为我好，却胜先生出峡时。
年来种竹傍琼轩，浮碧垂阴满院门。旭日自宜停凤侣，东风还待长龙孙。
问君此去欲何之，江北江南各一涯。南北即从今日别，销魂不在渡江时。
笋舆悬度百家庄，道道渠泉版版墙。二月生涯巳盈目，麦波苍翠菜花黄。
梅雨晴时荔子丹，绛囊青幄共檀栾。按图读谱尝珍品，大胜关西苜蓿盘。
春入高堂夜启筵，爱渠长立彩灯前。丁宁劝酒呼程叔，此语何时去耳边。
寥寥兰台晓梦惊，绿林残月思孤莺。犹疑蜀魄千年恨，化作冤禽万啭声。
骏马盘回未著鞭，东门黄犬不须牵。贵游子弟春游蚤，不似岐阳大猎年。
市骏不应遗泛驾，更刀犹足中桑林。故知老骥思千里，未害鸱夷致万金。
赵郎爱香人不知，罗浮山下有佳期。春寒彻骨角声起，才记参横月堕时。
出郭遥闻下里歌，连年凋敝实伊何。于今戍垒无烽火，又厌秋成乐事多。
廿载桃花瀫水头，腰肢垂老尚风流。相逢一笑番成别，月落参横下酒楼。
沙湖歧路忆遗踪，杜宇声残口角红。古寺钟鸣悲不尽，年年流响咽西风。
达人到岸不须船，留寄寒云几百年。欲问上方多少远，为言先过净居天。
谢家池上安贤寺，面面松窗对水开。莫道闭门防俗客，爱闲能有几人来。
桃花初放梨花飞，麦陇青青柳线垂。游人颇解暮春趣，何时童冠咏而归。
鬓丝冉冉负年华，客梦无时不在家。吟得新诗三百首，却惭篱下见黄花。
多少濂溪生并时，两程夫子咏而归。须知宇宙何曾隐，鱼自川游鸟自飞。
破寺松风腊月时，君行泼墨我题诗。天山无限巨然笔，不到边庭总不知。
会稽竹箭东南美，化作经黄纸叠层。旧日土毛无用处，剡中老却一溪藤。
罗襦襟解烛灭后，喝雉喝卢人散时。愿君莫忘点轩老，少小先蒙国士知。
五十年来亲复疏，于今特地忽逢渠。还家莫讶途中事，惊喜停时识旧庐。
天书十道出枫宸，紫极回瞻御气新。浩荡遥缄三殿雨，沾濡长作万方春。
春祈秋报一年期，土谷神灵知未知。昨日街头穹米价，三钱一斗定何时。
霍家有女字成君，年少教人著绣裙。枉杀宫中许皇后，椒房恩泽是浮云。
老病无堪合退休，伊川久巳得菟裘。如今又上长安道，好被青山笑白头。
神鳌掣断黄金索，化作髯龙立槛前。赑屃夜深相激搏，道人浑讶卧楼船。
紫蔓青条拂酒壶，落花时与竹风俱。归时自负花前醉，笑向鯈鱼问乐无。
眼前时景初开泰，心里乾坤总属仁。昨日欢迎满城市，草堂分得几多春。
雨洗幽丛清客襟，厨人采掇独何心。根苗扶老或名杖，蓓蕾舒黄无数金。
去年习懒因成癖，瘦骨支离怯病魔。今日团圆环四世，玉蒲细切泛金荷。
白发青衫老幕官，蓬莱秋月两年看。兴来端欲乘风去，不怕琼楼玉宇寒。
忆昔殊方久滞淫，年深归路始骎骎。傍人欲问箪瓢乐，理义谁知悦我心。
猿臂将军老未衰，气吞十万羽林儿。南山射虎自堪乐，何用封侯高帝时。
江南一岳占青阳，多少神仙此地藏。闻说仙翁捣药处，鸟声依旧克丁当。
美人台上昔欢娱，今日空台望五湖。残雪未融青草死，苦无麋鹿过姑苏。
单于南去善阳关，身逐归云到处闲。曾是五年莲府客，每闻胡虏哭阴山。
对花把酒春无几，寡欲安心老合知。病过冬春还引望，中天月色几盈亏。
风流争解说卢郎，墨沈淋漓入醉乡。云白山青随意写，一时不数米襄阳。
相逢无路避青蛾，十五燕姬细马驮。老眼年来观道熟，妖娆知柰石肠何。
老屋萧疏四五椽，瓦炉香冷断诸缘。客来若问名轩意，莫似维摩但默然。
八觚台子净无尘，六尺屏风一欠伸。忽忆西家水栀子，多时愁杀读骚人。
闻道藤萝一一攀，要穷佳处识湖山。青琳宫阙当西崦，应费巾车数往还。
柴门罗雀懒频开，喜有新诗到眼来。闻道系舟城脚底，莫乘溪涨便轻回。
今年春日荐春觞，共沐恩光近御床。颂拟椒花堪献岁，心同葵萼总倾阳。
作诗真欲挽君留，蜀道平宁倚运筹。他日功名成遂后，犹能枉顾絜翁不。
上堂已了各西东，惭愧阇黎饭后钟。三十年来尘扑面，如今始得碧纱笼。
踏破青鞋走四方，年来收脚坐禅床。更无言下商量处，静对窗间一炷香。
千年宝剑无光气，衰草寒烟野水邻。同是遗骸葬徐土，当时陵母识天人。
花花华华竞采花，蜜房收课作生涯。知他有甚经纶处，也向潮时报两衙。
三老趋程不惮劳，船头坐看月轮高。烟村渔火微茫外，一簇人家是馆陶。
几年心与世缘疏，独有雕虫癖未除。赋就一篇诗得意，人来喜向扇头书。
尽道抡魁世所荣，谁知须要似王曾。凤池身到浑闲事，如董如何岂足称。
知心人去野人孤，犹赖时时见凤雏。病里凤雏辞又去，老身纵健不如无。
一声警露君能薄，五德司晨我用多。不会悠悠时俗士，重君轻我意如何。
手种桃李非无主，野老墙低还似家。恰似春风相欺得，夜来吹折数枝花。
隋家古寺郡西南，寺废残僧只二三。藜藿满庭尘暗佛，时闻铙鼓赛春蚕。
哲人邈矣复何思，道德文章总我师。夜寐夙兴勤所事，保身唯咏仲山诗。
傅岩人起应旁招，道德光明相业高。试问当年调鼎事，非梨非栗不能桃。
廿年残牍苦频盈，夙蠹谁将一日清。赖有旧游三五伴，白云窝里夜灯明。
笑杀商山绮与园，几年烦使护风寒。只今勋业才如此，孤负衰颜镜里看。
机深谁及任公子，浙水苍梧饱巨鳞。鲵鲋不吞钩上犗，一年笑杀海边人。
水满平田无处无，一张雪纸眼中铺。新秧乱插成井字，却道山农不解书。
御前黄盖进羹汤，玉箸频停不肯尝。应是司农闻水旱，蹙眉时读两三行。
十年仗策气如云，匹马临戎拟册勋。不遇岂因臧氏子，数奇原是李将军。
落花高下弄菲菲，多少离愁付笛吹。别后故人休忘却，与君重赋渭城诗。
绿枝丹叶未春回，生色潜随采笔开。欲伴高文归大册，道山延阁小蓬莱。
先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。
渠水红繁拥御墙，风娇小叶学娥妆。垂帘几度青春老，堪锁千年白日长。
碧潭秋月句尤奇，系竹拈花总是诗。说著推敲便堪笑，问师端的笑何时。
晋阳名刹近千区，华塔丛林冠一隅。今日请予来领略，他年乞我一禅庐。
妾自吴宫还越国，素衣千载无人识。当时心比金石坚，今日为君坚不得。
短篷支枕看青山，山意闲如人意闲。飞过白鸥何处宿，宿时莫向急边滩。
蒲团坐阅岁如梭，不管门前雀可罗。投赠纻衣才薄物，道人微笑已嫌多。
江城无地可开颜，学剪星裘闭户看。手劈方红调儿女，漫将一笑当追欢。
湖雨吹风洗暮烟，渚禽惊浪逗行船。旧时酒伴飘零尽，莫怪春愁到客边。
肩舆稳上玉嶙峋，泉石烟霞喜作邻。谯角一声催梦破，始惊身世在红尘。
万籁沈声群动息，纤尘绝迹片云无。此时何物名身世，一点灵光彻太虚。
曾向西风把别杯，知君黄色上眉催。浙江莫道音书隔，一日潮声两度来。
魏公前岁朝真去，寂寞阑干尚有情。莫道甘棠无异种，至今留得雪香名。
天山洞里径森森，白日青尊对绿阴。云影山光看不厌，几人知道洞天深。
衡岳千峰雾里看，洞庭波色照阑干。扬帆自为青山去，漫拟当时白雪寒。
中宫谓得君王意，银镮不妒温成贵。早日艰难护大家，比来欢笑同良娣。
德不孤兮必有邻，四明留住是因循。如今高步钱塘境，只许灵山个老人。
静掩书斋对短檠，夜深风露逼人清。遥思万壑千山里，猿正啼时月正明。
浅红轻绿媚春风，曾记曲江马上逢。回首十年成底事，一枝今在短墙东。
一旦悲欢见孟光，十年辛苦伴沧浪。不知笔砚缘封事，犹问佣书日几行。
碧树濛濛雨气含，乱山重叠大江南。短桥何处人家近，多是当年海岳庵。
一到麻源日又曛，几回欲起却逡巡。世间岂是无山水，不奈闲人好聒人。
云烟深处路萦纡，元是真人旧隐居。我亦放情丘壑者，官闲时得命篮舆。
知君爱物与人民，敢造琴堂诉在陈。斗水果能相活否，今年犹甚去年贫。
三年一榻占清闲，门外苍然是种山。步月迎风行乐地，从今应入梦魂间。
瘦藤拄到风烟上，乞与游人眼豁开。不知眼界阔多少，白鸟飞尽青天回。
谁家双旐扬春波，黑头中郎宰相科。有儿有女后应好，同穴同时今奈何。
未遇公卿尽好看，会将碧眼照人寒。邯郸梦觉君休问，试卜何时可挂冠。
弄玉有夫皆得道，刘纲兼室尽登仙。君能仔细窥朝露，须逐云车拜洞天。
东风吹园杂花开，不忍虚掷委黄埃。且来相就饮一斗，渐老逢春能几回。
残冬两度冰凝水，今日三阳水又冰。闻说苍生多冻馁，不知阳气几时行。
吴船捩柁越船催，少选须倾三百杯。除却芙蓉池上酒，几家能见玉山颓。
疑是皇英头上冠，漂流到海化巑岏。沉湘未闻当年事，且借南荒障倒澜。
林遍山深一罅天，临流趺坐月娟娟。此时妙音谁能领，绕石琅琅走涧泉。
三年官满冰霜洁，一日春回宇宙宽。曾向厅前种杨柳，绿阴留与后人看。
春雾昏昏雨散丝，溪流拍岸小桥危。猿啼鸟叫山鬼出，正是行人肠断时。
十年抱病卧柴门，过我频烦使者轩。道在不须论出处，坐穿木榻久忘言。
稽首清都宝殿前，五云晴日丽中天。三呼犹似嵩山下，长为君王祝万年。
颍水箕山一老生，漠然心境两俱平。倘来物外皆如寄，腰底悬金壁挂缨。
望极千山不见村，忽逢三两仅崖根。几年生聚才如此，信是荒寒不足论。
曲肱饮水归寒士，服气休粮号道人。顾我非寒亦非道，好来相伴祭身神。
岳影飞来乍有无，南风不得渡鄱湖。裁诗屡欲投神女，人道山名是小孤。
贤哲多为贵势拘，人人空道爱江湖。谁将五鼎盈前食，肯换秋风一箸鲈。
锦屏峰下月微微，谁伴灵娥换素衣。十里隋堤无觅处，琼花观里少人归。
回首江南事巳非，故家庭院锁重围。柳塘西馆斜阳里，只有当时燕子飞。
荆溪老守劝农归，吏散还从郡圃嬉。拾得落英才一掬，春风苦向掌中吹。
虎鼻峰前赤面塘，数家鸡犬旧山庄。荒村乱后耕人少，秋水满田蒲稗长。
牡丹过后看红药，赖有藏春得少留。恰似隋宫千彩女，锦帆一夜下扬州。
暖日浮光深水湄，鱼方掉尾煦晴时。巨鳞如掌勤分饷，兴入扁舟动钓丝。
唱得凉州意外声，旧人唯数米嘉荣。近来时世轻先辈，好染髭须事后生。
胸中千亩老陵州，用写西风一树秋。咄咄逼人青琐客，时来泚笔凤池头。
且复持觞歌莫愁，点衣柳絮晚悠悠。要知境静自心远，不是年衰成语偷。
道个青山常举足，先师死后过长庚。善财不是门门现，只要南方佛法行。
平时一饱每从人，自庇官曹等徼巡。且可放狂中酒圣，冷看得意诧钱神。
玉趾分明印绝巅，药成仙去几千年。深藏宝鼎今方出，合得丹经与世传。
家住秦溪紫翠间，好山终日绕朱阑。莫如马上寻山者，到老不知身在山。
酣畅年来岂易逢，齑汤蜜汁亦时中。玉醅忽逐春风至，一吸悬知百榼空。
桃花扇底春风面，一曲吴歌一断肠。紫陌红尘多少梦，鬓丝赢得老刘郎。
四海交游老尽非，如君年少又相违。申明亭下烟花暝，惟有泉流送客归。
抖擞轩裳一鬨尘，任教空翠滴乌巾。老身已到篮舆上，处处青山是故人。
昔年南国看黄葵，云鬓金钗向后垂。今日林容篱落下，秋风寂寞两三枝。
新筑茆堂扁远喧，席门犹得枉高轩。谁知君实匡时策，尽在东都五亩园。
老来生计只加餐，欲效张仓谅独难。馀齿无多愿加爱，莫矜舌在忽衰残。
吴中世德纪延之，喜见春风入彀时。莫怪崔公多自诧，美庄三百在于斯。
道场山麓接何山，影落苕溪浸碧澜。只欠荷花三十里，橛头船上把渔竿。
燕云漠漠路迢迢，马上霜风裂紫貂。半百年过头似雪，独怜无计老渔樵。
一色千峰翠作围，忽然齐换紫绡衣。客来欲识楼中景，祇等金鸦浴海时。
全齐拱手受燕兵，义士谁为国重轻。七十二城皆北面，一时发愤独书生。
天宫阁上醉萧辰，丝管闲听酒慢巡。为向凉风清景道，今朝属我两三人。
莫讶重栽聚八仙，几经边警亦堪怜。珠帘十里春狼籍，且把天香作旧年。
绝塞萧条迹已空，霆轰电扫大荒中。磨厓须勒燕然石，万世神功继太宗。
初度春生先我辰，馀生时日恰逢春。十年风雨江南路，犹有先朝白发人。
溪谷冰霜春到迟，老夫长夜只吟诗。凭谁说与中朝士，此是江南第一枝。
香绿茸茸一寸根，清泉白石共寒温。道人好事能分我，留取斓斑旧藓痕。
暑日薰蒸睡思浓，黑甜真处世情空。那知一枕窗前梦，无限尘缘在眼中。
大厦连云覆九州，山樗社栎亦旁求。道边有个长松树，谁为工师一洗眸。
才吟盘谷还思隐，试说柴桑便忆归。何处山人高索价，老腰犹要万钉围。
山老榜庵名内照，掩扉默坐徒观妙。欲知毕竟事何如，无量寿光悬两曜。
朝三亦可不必怒，角左几何乌用争。不多不少饭一龠，无败无成棋半枰。
栟榈冠子轻宜发，𦈌布单衣爽辟尘。纵不能诗亦堪画，年馀八十水云身。
手种桃花满北山，花红艳艳照春湾。不知何代儿孙老，却见渔舟乍往还。
天醉山河却赐秦，六奇藏在席门贫。古来万事无能测，抵羡商山四老人。
山杏溪桃续续开，缓歌谁与共传杯。年来只有追欢梦，百舌无情又唤回。
八十年来卧楚山，绯袍春酒醉红颜。从今岁月应难纪，名在丹台玉室间。
尽道瑶池琼树新，仙源寻到不逢人。陈王也作惊鸿赋，未必当时见洛神。
燕寝焚香老病身，细君相对坐如宾。而今一榻维摩室，唯与无言法喜亲。
好花长是怯狂风，荣谢都来十日中。未过清明时节在，更须携酒觅残红。
雪竹风松绝点尘，邪阴消尽火成轮。时人不识先生意，唤作人间无事翁。
燕去楼空事已非，柱头白鹤昔曾归。彭门五月薰风起，夹道椿花似雪飞。
石头据险昔人城，断壑连山接杳冥。豪杰尽随流水去，年年江上草青青。
老来疾病与时添，苦怕香醪如蜜甜。安得泻瓶清似水，主人应未笑无厌。
五星三命元非古，后世推详便尔灵。若舍根源求克应，晓窗谈说自堪听。
江南谢老独风流，爱写晴云竹树幽。绝似玉堂残月夜，数枝晴雪映高秋。
腊前三白兆年丰，即更弥旬雪满空。岁籥未经春已到，从今物物被和风。
龙溪不赏去年花，今岁春光喜在家。多谢花神怜旧识，尽情开向白牛车。
无事经年别远公，帝城钟晓忆西峰。炉烟消尽寒灯晦，童子开门雪满松。
仲尼饥饿颜回夭，此意谁能问大钧。何事香山白居士，每嗟衰老亦言贫。
脱靴神气迥飘飘，平日千钟奉帝尧。老子浮沉人不识，酒垆争席奈渔樵。
试因子墨赋瑰姿，独记朝容在一披。著粉直嫌妆太白，只今何似梦中时。
江南才子杜秋诗，垂老心情故国思。金缕歌残休怅恨，铜人泪下己多时。
三十年前梦里过，重将白发对青蛾。只应酒量诗情在，消得筵前一曲歌。
桥枕东流路透西，桥边梵刹亦幽奇。人来问道不须问，抵听溪声悟佛机。
当时不出意何如，得丧难逃真数书。更忆往年张学士，西山对面说河图。
书生老眼厌风尘，天遣临安看一回。便是西湖不留客，也曾身到日边来。
嘉州过尽又涪州，到处须判十日留。汲媪畬翁遮道拜，东风未定莫行舟。
曾对东窗月一钩，五更心事澹如秋。蹉跎不觉空霜鬓，争奈年华似水流。
愚悃无华敢自欺，寸诚珍重吏民知。东风重倚庭前树，送别人情似到时。
佳客千山得得来，主人双眼为渠开。逢人莫说当时事，且泊南亭把一杯。
少年天子重边功，亲到凌烟画阁中。敕赐勋臣绘图本，常将殿扆作屏风。
游子归时诗满囊，晨风吹动桂花香。可知怀古登高处，云白山青东路长。
大士昨来闻出世，阿师今日又登途。杖头倘有闲田地，寄我山头一纸书。
儒穷天理释参禅，道炼金丹法自然。惟有琼蟾通一贯，顶门具眼法身全。
作醢相逢信不虚，神灵应迓犬羊如。普天霖雨当年寄，不到寒湫祗卧馀。
搯肾搜肠极苦辛，先贤曾叹费精神。瓣香重发来生愿，世世无为识字人。
金屋人娇奈燕何，暮帘好捲放来过。今年已见燕无数，何况明年燕更多。
霜蹄桧楫久途穷，暂喜天时人事同。濯热不须三岛去，高谈落麈自生风。
上天有路不为难，丈七坳头莫据鞍。小憩还寻去时寺，戏拈枯笔臂犹酸。
南方炎帝本乘离，长育群生在此时。命缕彩花传故事，风光天上更相宜。
吴翁肥遁逾七十，术老芝荒手自锄。惠我篇章成锦字，西邻得伴亦堪书。
一棂霜月一篝灯，残梦新诗两不成。唤醒少年湖海意，五更枕上听潮声。
杖藜乘兴不辞遥，行尽苏堤过断桥。白发老翁依古柳，相逢挥泪说前朝。
翳华销尽八窗明，雨竹风泉演妙声。身世只今高几许，北峰浑共倚阑平。
唱和谁同水一方，今年稀得见篇章。看君亦是虬须客，莫到扶馀便自王。
未到牡丹春未好，花开恰莫怨春迟。金沙玉板相扶拥，正是东君极盛时。
玉殿空山啼暮鸦，锦帆秋水怅蒹葭。自是西湖好风月，无人道有洛阳花。
雨横风狂过一春，养花天气少温存。满前何限关心事，且是无人详细论。
年过半百合归去，谨杜衡门深退藏。衰白前途有多少，使君子细更商量。
五六年前彭觉非，同登爱阁玩荷池。如今再到还重省，十二阑干谩雨丝。
志苦言危凛雪霜，何人敢唤作刘郎。休论瑞应夸图牒，羞死当年顾野王。
千载鹤栖万岁松，霜翎一点碧枝中。四时有变此无变，愿与吾皇圣寿同。
谁言万事转头空，未转头时亦梦中。若向梦中寻梦觉，觉来还入大槐宫。
开轩种竹仍留客，想见此翁强健时。借我绳床小盘薄，为君试读壁间诗。
言者不如知者默，此语吾闻于老君。若道老君是知者，缘何自著五千文。
圮上老人亲堕履，衡山道士共联诗。向来此事亦多矣，我故于君了不疑。
漫郎无处觅归田，江北江南水拍天。斗搂十年尘土梦，秋风吹上钓鱼船。
当年罝兔视亡秦，一击之馀果莫寻。堪笑乘舆森万骑，也无一个眼开人。
青楼西畔絮飞扬，烟锁柔条拂槛长。何处少年鞭白马，绿阴来系紫游缰。
客中何事太凄然，不得归闽未到燕。囊橐渐空游渐倦，故人离别又残年。
三山山下碧江横，枉策丘□觅友生。草榻芳尊欢聚首，浮云疏雨不胜情。
菰蒲风里棹歌迟，属玉双飞欲暮时。荷叶吹香送归客，片云催雨湿燕姬。
与客呼舟立水涯，小童轻楫下滩迟。他时有约来山寺，只问支郎借马骑。
晓雨濛濛山欲空，少晴还觉练摇风。扁舟十日夫何事，只有看山不负公。
一去重来发已星，八年归老卧漳滨。似曾相识满天下，不信怜渠未有人。
佣赁难堪一老身，皤皤力役在青春。林园手种唯吾事，桃李成阴归别人。
秋江渺渺水空波，越客孤舟欲榜歌。手折衰杨悲老大，故人零落已无多。
引满休辞金屈卮，漫漫天路马鸣时。千崖万壑随车雨，涓滴犹堪系去思。
屋头澜翻闻布谷，惊怪儿童问饧粥。争向衡门插柳条，要遣老子知炊熟。
开元四荒不动尘，柱石中原有老臣。襄土一丘松柏暗，长安三日荔枝新。
向来爱鼎已成癖，今日还书真是痴。不分多求董威辇，只应重老李咸熙。
雨后翛然遂欲秋，登临正尔要诗流。君行端复何所往，但道东之一舸游。
东洲烟水接西洲，载出离支万斛舟。自夏徂秋皆辟谷，不知人世有通侯。
章泉泉水在玉山，有客岁时来往间。今古风烟只如此，见君生怕又言还。
一别台山四十年，石桥风景尚依然。慈颜不见身空老，感恨多如涧底泉。
十年尘梦笑中过，此日相携上宝陀。莫讶山僧非佛印，也能倾倒醉东坡。
远从江左入湖南，姜被初分思岂堪。闲算长公年纪数，白头今已六旬三。
藩堂家世本司空，表里山河节制同。远在天涯贪想像，五云长护广陵宫。
绮罗丝竹沸名园，想见春风玉树前。况是天公饶一月，何妨行乐倍他年。
地行仙迹世难知，极数高人出数时。隐显自通淮与蜀，兴亡谁管晋兼隋。
剪破湘云一片春，澹横浓远总宜人。几时跳出黄尘去，此画中间着此身。
野蝶成团夹路飞，秋郊此景最佳时。寒梨霜杮浑无叶，绿橘黄橙半压枝。
燕山落日盼归程，台上千金吊郭卿。自是君王怜骏骨，驽骀何敢滥时名。
双飞燕子几时回，夹岸桃花蘸水开。春雨断桥人不渡，小舟撑出柳荫来。
石槛山前结驷游，故乡霞锦遍林丘。祇今东府空遗庙，露立唐碑老树秋。
太尉园林两树春，年年奔走探花人。今来独倚荆山看，回首长安落战尘。
身世年来欲两忘，一春随意住僧房。行逢旧隐低回久，绿树莺啼清昼长。
十日春霖一日晴，打包作意办山行。月明夜半雨声急，不道老天无十成。
几队黄辉与赤鳞，争标齐榜隘河津。五方游术偏能辨，不道丝绳五色新。
天日苍茫海气深，一船西去此登临。丹楼碧阁皆时事，只有江山古到今。
世事全无只恁闲，光阴闲里故相关。欲将睡去消磨日，睡得醒时日未阑。
堂堂一道出山腰，色似垂缣响似潮。何必枕流图洗耳，坐观已觉俗尘消。
百年踪迹仅庭除，毋事门人进笋舆。欲识使君珍重意，益州方竹右军书。
偶向残冬遇洛神，孤情只道立先春。今从九月过三月，疑是前身与后身。
天工呈瑞足人心，平地今闻一尺深。此为丰年报消息，满田何止万黄金。
龙子梅妆钓笠前，脱靴豪气总萧然。一丝来往茫茫碧，不记开元后几年。
千卷自于花下发，一尊时向竹边开。门前车马如流水，别有高人策杖来。
玄黄冥寞不可辩，铅汞之门义难显。世人不晓定其原，细思至行自然见。
自昔操觚逐缙绅，也曾白眼看时人。年来点检平生事，海角天涯一老身。
功名老去念头轻，尽日看山眼倍明。甚欲买田为隐计，囊空未办孔方兄。
夜来徐汊伴鸥眠，西径晨炊小泊船。芦荻渐多人渐少，鄱阳湖尾水如天。
黄花时候苦思乡，急水还家一日强。不道南风打头上，客船摇橹作重阳。
六年观此怕登峰，虽与中邻似不逢。一让老夫判死去，却探吾趣酒杯中。
春风吹雨昼成昏，萧寺萧条早闭门。坐久行人更萧瑟，定倾老酒向何村。
纷纷世态利为言，此道谁人识正传。为己为人宜两尽，莫教渠笑舍其田。
一窗晴色绿猗猗，群雀飞来占好枝。此竹几年方结实，空山秋晚凤雏饥。
春来一月苦阴雨，少顷雨晴邀客嬉。金斗城西芳草路，水边杨柳青离离。
郎官己未老秋崖，丞相庚申老讷斋。己亥□螭竹坡老，吾乡三老挂予怀。
垂髫怜尔侍西行，此日相逢白发生。万里京华访遗老，他乡还重舅甥情。
投明一雨见年丰，此乐知君与我同。左右水声长不绝，却疑身在钓船中。
平波潋滟羡双鸥，草借晴光绿满洲。花事又残人未到，一时凭遍画山楼。
求道惟愁不遇真，得真翻惑是何人。但将德行为梯磴，何必攀缘自苦辛。
马蹄懒踏六街尘，闲忆当年拄颊人。江海衣冠零落尽，梅花还对白头新。
道山仙圣典刑真，原庙功臣剑佩新。归掩柴门无此梦，撚须画腹对斯人。
满地溪山归去来，人间添个钓鱼台。老夫不照羊裘影，五月荷衣自样裁。
当年车骑两联翩，来按钟陵水复田。可但痴儿了公事，尚馀诗思入风烟。
的的秋花倚涧泉，清尊华发共流年。老人乐事无如此，海屋仙桃空自传。
里翁犹记前朝事，五马年年上冢来。白鸟能言高桂古，黄杨合把细花开。
君王拥袖倚娇容，指法相同曲亦同。料想马嵬千古恨，当年已寓笛声中。
喧晴寒鹊满枯株，花信初来草欲苏。野老出林同曝背，为言南北此分衢。
乞食长生一木瓢，香粳为粥手亲调。八旬堂上老莱母，盐豉加餐暮复朝。
一片闲云出岫迟，诗情画思老来宜。莫言末技浑无用，传入鸡林未可知。
心事摧残厌世喧，眼前能复问媸妍。故园春色还依旧，此日看花意不然。
光尧初御六龙天，上直参维大火躔。天意分明昌宋德，诞辰王世总丁年。
望帝春心托杜鹃，佳人锦瑟怨华年。诗家总爱西昆好，独恨无人作郑笺。
烟槛风湍想胜游，新秋莲芡及旁州。先生对影招明月，政得加餐慰少留。
岩前流水碧潺潺，鹤驭翩翩去复还。堪笑世人求不死，岂知得道有无闲。
山中诗债愁因积，索取频劳说世交。安得鹭沙才思逸，濡毫全不费推敲。
一年将尽此黄昏，坐拨残炉火尚温。六十来人今晓事，春风一夜到柴门。
蠹简时披落暗尘，昼窗风冷冰蟾津。不须长叹夫差事，恐有邻房儳和人。
织女牵牛不隔河，俨然天娣与相摩。道心万载如寒水，肯为河东起浪波。
一身从宦留京邑，五马遥闻到旧山。已领烟霞光野径，深惭老幼候柴关。
烦写新容出镜台，少年衰陋本中材。远人若问程宫讲，应诧君曾识面来。
文武遗风江汉流，水滨游女绝思求。观风今值黄虞世，唯见溪翁击壤游。
酒酣驰马笑弯弓，便拟长驱向虏中。但恐老儒无骨相，不堪剑履画南宫。
宫锦裁衣锡圣恩，朝来金榜揭天门。老娥元是南州女，私喜南人擢殿元。
回艇正当潮长时，牵夫徐步日迟迟。风和两部笙歌响，似助行边几句诗。
象峰深处得先春，簇簇金芽入焙新。剩与老禅醒醉梦，也应分惠到山人。
帝城云物得阳春，水国烟花失主人。昨日天风吹乐府，六宫丝管一时新。
明窗短壁拂蛛丝，常是江边送客时。留滞锦城生白发，不如巢燕有归期。
传来二十五条衣，昼夜修行昼夜持。老去任教零落尽，猕猴偷□□□□。
已换春衫别后衣，此心长共白云飞。高堂寿酒年年事，趁取榴花及早归。
恳辞玉署投闲散，一住浔阳遂十年。小郡近连䢵子国，还将文学教英贤。
长江一道落青天，北固山高凌紫烟。曾记夜凉吹玉笛，海门星斗照楼船。
群山衮衮卷波涛，举手天门尺五高。尘土多年昏病眼，犹能千里见秋毫。
楼上珠帘拂疏网，却匀愁黛对凌波。也知新旧争多少，敢话机头织素多。
衣上缁尘四十霜，玉华东畔忆家乡。年年开到梅花日，吟咏疏篱野水傍。
洗尽铅华见玉肌，可人风味半开时。胆瓶谁汲寒溪水，带月和烟簪一枝。
联桂坊前君故里，匆匆车过不曾知。逢人相问凭相谢，正是南关大雪时。
谁把芙蓉云外栽，亭亭秀丽四时开。清宵皓月峰头挂，宛似佳人对镜台。
春到寒林雪得知，雪中谁解认芳姿。溪山飞上一轮月，香满风前独立时。
先生胸次艳千春，鬓绿颜红未老身。松柏岁寒终不改，谩随百草斗芳新。
客中况味似枯禅，岁月无情任转迁。不是五更闻爆竹，那知今日是新年。
一人女婿万人怜，一夜调疏抵百年。为报司徒好将息，明珠解转又能圆。
经年不见刘郎画，山色溪光共可人。底事往来沧海客，钓舟容易许相亲。
可惜熙熙一片春，不多时节觅无因。眼前园苑知何限，只见莺啼不见人。
空斋闲掩碧苔滋，只隔重门窅若斯。惟有书声关不住，听残凉月二更时。
何处朱门窈窕深，萧然一径绿成阴。回眸却笑阳关道，匹马区区走到今。
保绿轩前黄子嘉，非松非柏亦非花。故应唤作思人树，数十年前阅我家。
神鞭驱石用功多，䗖蝀垂形跨海波。老我笑非题柱客，高车驷马看人过。
当年拔宅同飞去，帝子何因尚有台。若道神仙非住世，遗弓堕履总堪哀。
雪中梅下与谁期，梅雪相兼一万枝。若是石城无艇子，莫愁还自有愁时。
古今胸次浩江河，才比诸公十倍过。时把文章供戏谑，不知此体误人多。
策杖行行入翠微，步虚山下久忘归。幽栖宜有中林士，何事斯人近世稀。
古今生灭谁与言，十二万年天一元。道人欲作吕山哭，一溪明月湖东轩。
册文不做也由伊，做了何须死不辞。可惜一杯金屑酒，饮来祗较早些时。
碧酒时倾一两杯，船门才闭又还开。好山万皱无人见，都被斜阳拈出来。
一别瀛山岁未期，三州声称已齐飞。欲将吏事文经术，独恐迂儒取世讥。
检点秋光莫问天，只从鸿雁见推迁。未霜杨柳老多病，既雨芙蓉美少年。
湖上秋风起棹歌，万株映柳更依荷。老来不作繁华梦，一树池边已觉多。
寒入千林竟不知，双青霄汉可胜奇。秦封不染山无恙，却忆罗浮独看时。
几年供奉殿东头，最得先皇宠数优。遣奠尚留天语在，虹光千古照林丘。
柳畔花边醉复醒，乾坤消息不曾停。明朝莫道春归去，芳草窗前照旧青。
扶植纲维明大节，折冲俎豆去繁芜。今人健羡麒麟书，曾及当时斫柱无。
烈日严霜恣挟持，孤标荦荦肯随时。笑看世上闲桃李，一夕狂风失令姿。
杖藜随处是乾坤，迦叶峰前便垛根。贪看烟峦三十二，到头不识老曹源。
几年踪迹各西东，一点禅灯此夕同。对坐空山天籁寂，满林花雨月明中。
榆花着雨乱飘时，是处调虞费上池。好试平生医国手，呼卢作五有天知。
三十八竿真碧玉，湘妃泪点尚斑斑。冉泾东畔书台上，行见千年老凤还。
当时天姥立溪边，石上遗踪见宛然。笑杀茂陵缑氏迹，只凭方士口中传。
幽栖竹路满苍苔，花拥柴扉午未开。可是春风料理得，时吹一片过窗来。
亭台霁雪月如银，谁道阳和布未匀。好趁梅花装彩胜，长官明日此迎春。
一猎何心更许驰，此中天妙只天知。谁知满眼溪云趣，不在庖羲画卦时。
敢从明世拟由巢，穷骨由来怯汉貂。一寸酬恩心未死，岂堪回施伯通桥。
青山隐隐水迢迢，客梦都随岁月消。惟有别时今不忘，水边杨柳赤阑桥。
清池混混自原泉，逝者如斯无间然。若比先生知道处，终身愤乐不知年。
吴云楚树碧离离，手折瑶花半醉时。秋佩影摇湘浦月，凤凰翅冷玉参差。
秋深碧草尚如丝，薄有霜华木叶知。开尽雁来红几日，炎天未是雁来时。
舞女歌儿滟两川，回裙掩面斗婵娟。那堪白马狂游日，正是青楼薄幸年。
烟岛空濛一鹤飞，天风满袖自吟诗。觉来犹似非人世，花影栏干月上时。
少壮同时事网山，几人别后鬓能斑。古稀惭愧今馀四，君已平头一醉欢。
不守庚申不坐禅，老来触事总悠然。天明门外无来客，尽好萧萧听雨眠。
莫道恩情无重来，人间荣谢递相催。当时初入君怀袖，岂念寒炉有死灰。
簪笔当年侍玉京，掖园屡听晓莺声。归来乡国看图画，无限心情在凤城。
将军元自敬延年，明主何曾弃浩然。自分康时了无策，故山多少未芸田。
苏黄自是今时友，李杜还为异代豪。八十衰翁无老伴，唯渠终日话风骚。
宫阙崔嵬近大罗，云裾琼佩老仙多。琅璈奏罢星辰隐，永夜如闻不二歌。
骥子如龙势欲飞，圉人犹著旧宫衣。霜蹄残雪花无数，可是长安道上归。
落月导萤穿绛幔，残膏呼鼠覆青灯。心知黠鬼慵窥屋，户上聊施艾道陵。
含酸梅子渐生仁，莺老花飞迹已陈。一夜南风摇斗柄，明朝烟柳不关春。
立尽花阴把一枝，风流元自不如痴。锦笺欲写相思字，谁记伤春病酒时。
含春笑日花心艳，带雨牵风柳态妖。珍重两般堪比处，醉时红脸舞时腰。
石笋古传八百丈，鼎湖仙去几千年。我疑二事无从政，但信仙都是洞天。
绝壁千寻俯雪潭，春花秋草有䰐𩭹。当年误著蒲团坐，惹得人称马祖岩。
芝草苍苍照石泉，深山晦迹似神仙。不知硎谷寒瓜熟，几局棋终入汉年。
远客悠悠任病身，谢家池上又逢春。明年各自东西去，此地看花是别人。
梁溪君住一年无，半傍僧寮半酒徒。归去不缘愁岁晏，梅花消息在西湖。
东风桃李年年在，化国光阴日日长。试数开元到今夕，几经繁盛几凄凉。
饭牛夙志老方酬，看似沩山水牯牛。水草寻常自调伏，鼻端不用拽绳头。
山前溪是当时水，源上桃非旧日花。多是渔郎露消息，洞门从此锁烟霞。
昔游何事足贫豪，红树沿江百里遥。梦到石梁秋老处，灵山盆盎一丘高。
独眺东南第一山，丹崖翠壁冷云间。题诗为避元章老，且听泉声阁笔闲。
壮年游宦晚年休，落尽红颜渐白头。别郤江湖风浪险，扁舟归去入安流。
细柳鲜桃潋滟春，白云流水净无尘。看渠鹤发林居者，只傍青山老此身。
道人心与物俱化，对景无思诗自成。诗句自然明造化，诗成造化寂无声。
欢愁不定意迟迟，别有幽情绿水湄。玉手折来堤上柳，结成如意寄相思。
露花裛裛开还遍，风絮飞飞去不休。春解无情春亦老，欲将寥落与谁愁。
春迟不省似今年，二月无花雪满天。村店闭门何处宿，夜深遥唤渡江船。
宦情时事剧秋云，话到伤心不忍闻。别梦迢迢似明月，汉关楚塞远随君。
少室门庭冷似冰，可师曾此一沉吟。夜阑各自知寒冷，莫待齐腰三尺深。
拔尽新秧插尽田，出城一眼翠无边。不关雨水愁行客，政是年年雨水天。
我惜琳琅若故人，一回行见一回亲。谁家拓得方壶影，醉眼看时只悟真。
崖倚波涛顶接空，黄莺游处树成丛。莫言山上人希住，多少楼台烟雨中。
一水逶迤抱竹居，群峰稠叠映天衢。迟回独散平桥步，二百年前是我庐。
昔年买酒论文地，回雁峰前雁阵横。白首相逢夜郎道，不因生死见交情。
谷口桥边寻隐君，山中几时耕白云。清霜满天桕叶赤，石上水声终夜闻。
雍奴诸水探源长，绕带漕渠壮帝乡。坐令洪流行轨道，东南万里引帆樯。
轮郭休夸四字书，红窠写出对庭除。时时买得佳人笑，本色金钱却不如。
醉乡即是无何有，欢伯相招归去休。全以个中为境界，更于底处觅温柔。
万里枫江偶问程，青苔壁上故人名。悠悠身世限南北，一别十年空复情。
不学时妆添酒晕，休将风景对茶前。沈香亭北空回首，目断关河万里天。
论交夙昔尽豪游，半立螭头侍冕旒。一自风流波荡后，谁能白发老丹丘。
君子温良当责备，小人情伪又须知。因惊世上机关恶，遂觉壶中日月迟。
地藏天设几千年，合有神明启震川。大院豁然临大路，人间始信有壶天。
萧小八娘弃我去，我生方始十三年。如今七十零单五，生死途分竟杳然。
君念亲闱肯暂留，吾居子舍尚优游。逢人为道归迟意，正似江湖不系舟。
居士逢场了世缘，却寻机语调天然。我来不问三三句，剩觅康壶炷暖泉。
四十男儿报主身，时艰安得避风尘。功成自有抽簪日，且借青山与故人。
御府书踪字字奇，散教宫女仿来时。研精笔法难停稳，并恨羲之与献之。
唯彼陶唐有冀方，少年都不解思量。如今算得当时事，首为盘游乱纪纲。
钩帘把酒对青山，老境无求始是闲。请看春波门外水，年光流去几时还。
疏花早不奈香何，三叠琼葩底用多。最是动人情意处，黄梅已老未逢荷。
湖水涵空雪浸崖，老龙以下听差排。从今分钵供鱼饼，日与随钟具一斋。
韶光欲尽伴荼蘼，收拾华风在一枝。不惜丹铅和露写，惜它姚魏不同时。
五月菰蒲八月秋，年年清酒酹江头。伍胥忿怒三闾怨，争似鸱夷一钓舟。
风雨潇潇云气浮，五龙归觐到灵湫。星霜换易江山在，尚忆当年水际游。
八十童颜双眼明，浪游湖海一身轻。莫将啖肉先生比，个是罗浮老树精。
节物犹关老病身，乡傩佛粥一年新。檐间百舌还多事，探借园林十日春。
归欤吾道任洄环，那复姬公入梦班。独有凤凰台上客，逢人犹自说孤山。
陵阳郡事全稀少，懒守长赢半日闲。晚后须来上高阁，就中无厌是云山。
双溪渐有杂花开，每日扶筇到一回。胜似名园空锁闭，主人至老不归来。
神兵一跃几千年，石底乖龙抱宝眠。尚有玉川怀寸铁，裁诗救月泪潺湲。
留槎阁外记前回，龟伴高斋今再来。试问剑州馀父老，棠阴勿剪又栽培。
约君来过母离间，红白佳花已满栽。亭畔薰风时醒醉，好怀不厌对君开。
寒林人语四更初，野水湖烟半有无。城郭萧条应梦少，月斜听鼓到姑苏。
何年剪碎万芙蓉，莲叶莲枝总作峰。壁断时时阙一峡，参差青嶂夹天重。
初凉宜夜透衣罗，时见流星度绛河。渐觉露漙金掌重，梧桐影外月明多。
坐到更深月到扉，惺惺不是悟禅机。知君唤醒几年梦，化化生生总在微。
五年不入慈恩寺，今日寻师始一来。欲知火宅焚烧苦，方寸如今化作灰。
台下瀰漫百万湖，丛生萑苇伴菰蒲。自从围作民田后，每遇凶年一物无。
生平稍就杜少陵，今日携来羡门子。化作茅龙天上骑，膏火人间安用此。
日永山深只自知，黄莺啼早燕归迟。半床薄絮闲伸足，不羡人间暖席时。
白发人惊老阿童，横江聊借半帆风。却嗟缚得穷孙皓，未似高歌醉闭篷。
空生老病已忘言，何处如今有偈篇。要会从来无一字，溪边杨柳密笼烟。
每忆暌违滁水上，相将又是十年来。今朝客路分南北，尘世相逢有几回。
他年鸿雁各分飞，风雨潇潇有所思。犹记读书怀远驿，夜深灯火对床时。
累年投迹未知名，胜日相逢画更精。有思只愁人迫促，为予拈出似平生。
八八光阴又四春，同柈殊少去年人。不妨诸子频修供，莫厌击鲜休说贫。
晨妆才罢倚花前，牙管濡毫榻旧笺。茶灶未寒香未烬，碧窗闲锁日如年。
洛客病馀淹邺浦，故园消息阻河关。穷愁荏苒年华易，世味萧条旅况闲。
莫嗔鱼目混摩尼，著目从头亦自奇。但向壁间时得句，老夫不用更题诗。
关塞迢迢万里赊，红颜多少老风沙。祇图肘后黄金印，误掷人间几岁华。
掩乱溪云感我思，鹅湖山下雨来时。九原一去无消息，何处逢人问介之。
一春光景在花枝，三月殊非阴雨时。只有木犀偏耐冷，小枝檐下对衰迟。
朱张死去十年过，海寇凋零海贾多。南风六月到岸酒，花股篙丁奈乐何。
学道由来不记年，啸歌风月在前缘。身心已到无尘处，疑是人间自在仙。
溪石斑斑舞碎光，岩花冉冉馥幽香。当时吴猛逢山处，金阙横开在上方。
莫道春归事已非，水边天际绿成围。隔篱听得农家语，雨过田田麦含肥。
春溪绕屋碧如油，短竹疏篱白日幽。少女竹间呼母彘，老农溪畔饮童牛。
穆卜高居谐吉兆，翚飞华栋恊清朝。三阳交处天心泰，百福臻时瑞气饶。
别时十七今头白，恼乱君心三十年。垂老休吟花月句，恐君更结后身缘。
宣尼万古帝王师，可叹荆榛没古祠。重整庠宫阐文教，颙观日月再明时。
中州无地堪投足，垂老携家泛瘴江。不爱朱丹画车毂，且贪紫翠入船窗。
萧然一榻本无尘，转物庵中老病身。江上桃花空记面，不如啼鸟解留春。
薰风帘幕燕翻翻，庭际榴花火欲然。睡起忽生千里思，慈颜一别又三年。
汉庭早已冠群仙，阔步登瀛最少年。窃叹岂惟年叵及，人门才业总翘然。
风动秋山日已晡，旧时林苑尽荒芜。王孙去国犹无恙，解写江南烟树图。
绿树凉生十亩阴，柴门永日少相寻。纨衫不碍跏趺坐，石砚聊随散诞唫。
年少荒唐德颇惭，了无佳客伴清谈。相亲幸有坡诗在，秋晚堂深灯一龛。
故老相传白泽湖，旌阳一濯洁难污。只今尚见荷花在，未识神仙更有无。
林下高襟酒与诗，风流通德抱幽思。眼前开谢成今古，忆对伶元拥髻时。
绿阴黄鸟半山园，谢字王名宛若存。试问时人两安石，却推翁仲不能言。
凤楼深处锁云烟，一锁云烟又百年。痛惜汾阴西祀后，翠华辜负上阳天。
四十应当成德时，中心何更有他岐。其终也已宜深察，剔拔毋令利暂縻。
铜鼓千峰击浪鸣，十帆过角九帆倾。军中胜算饶奇道，潭滘新开近且平。
大将威名震九州，毛锥何补剑鎗头。但歌出塞从军乐，莫笑居乡马少游。
画栋珠帘烟水中，落霞孤鹜渺无踪。千年想见王南海，曾借龙王一阵风。
落叶萧萧弄晚晖，香风时启竹间扉。闲来埽石焚香坐，幽鸟相亲不肯飞。
静岸无风敛夕霏，田田香叶满空地。戏鱼未必能知我，我自知鱼最乐时。
潭水桃花闭绿萝，一尊其奈片云何。何时更发青莲兴，饱听汪郎白雪歌。
莫放烟岚翳上头，穷通皆乐我何忧。眼前有景且欢醉，百岁光阴水上沤。
一幅幽花倚客窗，离骚读罢意凄凉。笔头唤醒灵均梦，犹忆当时楚畹香。
掀蓬仰看玉峥嵘，借得渔船一日晴。九曲水穷山雨急，老仙于我岂无情。
安心久矣破支离，一笑犹堪对偃师。山鬼料应侏俩辨，可能猜就老夫诗。
庐峰漱玉旧传名，今见青原喷雪成。两处山川肯相下，洗除尘垢一时清。
转岸回溪近五湖，烟霞驱向碧流铺。彩云未化淹歌舞，争道高阳旧酒徒。
昔年传得文标集，每对青灯一起予。偶访袁人寻古事，旧时居处已民居。
不因洪水为豪民，逼向黄泉送此身。巡抚到来烦说与，一时似我尚多人。
醉吟曾共倚江楼，秾艳清香万柄秋。荡子再归时已暮，暮鸿惊散水悠悠。
绵山恨骨已寒灰，尽禁厨烟肯更回。老病不禁馊食冷，杏花饧粥汤将来。
真人天眼更绝伦，翠色香山此语真。八十老僧牢记取，一时三遍语游人。
随牒年来多苦辛，青云此日荷恩新。南都列卫应相问，知是尚书幕府人。
臣奸虽杜前朝失，国体终轻二子闲。不使忠嘉传后世，祇将词翰许元颜。
蕲簟纱厨与夏宜，法曹腰腹大何为。重云到地翻盆雨，却是幽人稳睡时。
森森桃李自成蹊，罨映甘棠万树齐。共道太平信有象，弦歌声满岛城西。
旄头夜落捷书飞，来奏金门著赐衣。白马将军频破敌，黄龙戍卒几时归。
一樽相对眼俱明，细话同僚旧日情。汉世郎官亦华发，恨无诗句似君清。
骎骎老境困埃尘，开卷霜林解笑人。画地馋涎君莫怪，十年魂断故园春。
须知春色醲于酒，醉得游人意自狂。直使华颠老公子，看花争入少年场。
偃王灯塔古徐州，二十年来乐事休。此日将军心似海，四更身领万人游。
湘女祠前半夕晖，采芳纫佩志空违。年年绿遍东风里，肠断王孙去不归。
湖上吟翁道味长，孤坟今已草成荒。姓名犹寄梅花上，一度开时一度香。
雨馀云杪澹疏星，老病窥帘眼自明。农事已知今岁好，天公剩放十分晴。
溪前山色碧嵯峨，杨柳阴中古巷多。最是村居堪佚老，月明谁为听渔歌。
一日吟成九首诗，旁人都爱少瑕疵。直须作到无人爱，始是我诗长进时。
度量无私本至公，寸心贪得意何穷。若教老子庄周见，剖斗除衡付一空。
粉埋红艳骨埋香，草色非春亦自芳。莫道生前恩宠薄，马嵬尘土更堪伤。
人生不合出都城，百坂千坡异县情。勃勃当年圣人道，如今狐兔不胜行。
池上芙蓉尽著花，树头霜叶半成霞。此时遥想金台客，日倚阑干望翠华。
君王勤俭御经筵，闲却羊车今几年。白发宫人无职事，海棠花下晒西毡。
不取非廉取不贪，玉装麈尾谩毵毵。年来居士无言说，立起从教作么参。
两年江馆得相亲，俄复荷衣染市尘。几度相思更相羡，清风明月属闲人。
千年一遇圣明君，八相平章昔未闻。可是九官重命日，诸公何以佐南薰。
一段幽奇破腊忙，只将迟暮了年光。从教篱落飘零尽，也胜房栊半面妆。
秋晚辞家到及春，江山如旧客愁新。多情最是随阳雁，年去年来解送人。
浅白深红小睡馀，梦残春去绿扶疏。更无蜂蝶怜膏馥，时有娇莺隐自呼。
来时西蜀三韩使，奉表遥同马若飞。归到安南应说与，皇恩天覆万方归。
仙人昔返上清家，留下仙坛号紫霞。世人不识蓬莱树，道士空餐松柏花。
淮山无数不知名，山色遥看点点青。二百馀年仁草木，莫令污染犬羊腥。
残椁穿来欲几春，萧萧长草没骐驎。墦间或有樵苏客，未必他年醉饱人。
白玉精神赤玉颜，早云出去暮云还。神仙不绝人间世，多在名山大泽间。
征车少憩林间寺，试问南枝开未开。日暮天寒无酒饮，不须空唤莫愁来。
兰馨岂亦竞春狂，不为无人废不芳。长使幽居在空谷，也胜半额趁时妆。
素质生来异众葩，孤根不识五侯家。年年雨露随天分，肯向风前怨岁华。
上巳观花花意秾，今年正与昔年同。当时同赏知何处，把酒犹能对远风。
鲁女东窗指绛衣，锦房初擘雪为肌。当筵乍发清歌齿，多少金茎望露晞。
馆娃宫深春日长，乌鹊桥高秋夜凉。风月不知人世变，奉君直似奉吴王。
今年天子又行边，敕报旄头照酒泉。乘舆自领骠姚部，内使宣颁九府钱。
春风山路散晴光，柳欲青青梅正香。试上篮舆载壶酒，也教人道去寻芳。
少为紫陌看花郎，岁晚维摩住病坊。忽被彩云瞒老眼，错呼青女作红娘。
屹然相对两将军，化石经年久卧云。待把山河还圣主，肯随方国策元勋。
直上辽阳访管宁，至今此语耸人听。当时英迈知何似，肯向泥涂险处行。
气凉天淡正时秋，野兴山情猝未休。承召驩于凫藻甚，但忧尘迹累清游。
小山山人荷为衣，松梅为屋竹为篱。檐花细雨青灯句，独忆郑老同襟期。
悦爱娇容种性生，视同苴土远人情。罗敷自有天分限，妄想繁时剧祸盈。
闻道瓶中无积粟，不忧甑里有尘埃。饥时且就我索食，更恐胡奴送米来。
少年已自乐杯觞，种秫安排老醉乡。试问几回供酒事，真成三万六千场。
道傍连卷双木绵，下有流水鸣溅溅。行人策马日西去，鹧鸪啼入草间烟。
映门绿叶长桑麻，满地深黄菜著花。祇道春风恋城市，也留情向野人家。
石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
人间万事若磨持，丛入枯荣利害机。秪有一般无对处，都如天地未分时。
梅子黄时日日晴，小溪泛尽却山行。绿阴不减来时路，添得黄鹂四五声。
欧苏一代两文忠，赖是滁阳起醉翁。谁欲儋州杀坡老，靖康战血鼓腥风。
昔年车马绕芳丛，倒尽金缸卧醉红。可惜秾华俱扫地，兔葵燕麦自春风。
曾从老远说遗经，净影堂前几岁听。未必右军今有笔，莫将轻易换黄庭。
晚境惟于闭户宜，出门惟有病相随。四方虽是男儿志，莫忘柯山在莒时。
出处由来各有宜，他人何与强吟诗。千年只有陶彭泽，解印归来更不疑。
眼前事业岂为真，世上浮名几误人。寄语芸窗年少者，莫将章句送青春。
老鹤归来不受呼，野桥江树雪模糊。西湖处处皆桃李，省识春风到画图。
袖中凝香未必非，建人惟恐我公归。安知世有孤寒士，侧听黄麻侍衮衣。
的皪横枝爱老崔，一尊长对画图开。此生端有梅花分，闲远春风入手来。
尘眼争看楚俗傩，书灯独对汉时驼。歌声无复渔家傲，处处金章换绿蓑。
海上蟠桃手自栽，红尘一堕隔蓬莱。风帆弱水无由到，乞我当年渡海杯。
百亩山田绕敝庐，近年丰歉竟何如。诸郎若肯勤耕种，甘旨时供定有馀。
朔风吹雪上南枝，东阁官梅欲放时。对酒幸逢骚客伴，醉高明月榻初移。
痴人著色又扣声，岂解圆音不可听。自古迄今宣不断，到家方觉少知音。
石马寒嘶卧古松，地老幽魂向此中。穷杀城南耕瘠土，年年冢畔哭秋风。
晞草露如郎行薄，乱花风似客情多。归鸿见处弹珠泪，语燕闻时敛翠蛾。
襄阳耆德世空传，谷口清风有象贤。心识双桥何日到，青山无数夕阳边。
老蟾半影秋如水，曙色一声霜满街。白发山人到城府，石榴花下借眠来。
催成新夏荷浮翠，送尽馀春柳褪绵。正是清和好时节，嫩柯娇叶媚晴天。
殷勤稽首维摩诘，敢问如何是法门。弹指未终千偈了，向人还道本无言。
半李黄芦相并枝，秋虫萧洒弄幽姿。画师老笔生新意，写出无声七月诗。
风落千山雨夜鸣，时因归梦识宣城。欲知溪路行多少，已过徽州第五程。
何处轻黄双小蝶，翩翩与我共徘徊。绿阴芳草佳风月，不是花时也解来。
娟娟好是帘前竹，净绿相依乍晓时。万叶忽惊风不定，都翻宿雨下清池。
无人不道看花回，犹忆红螺一两杯。曾是管弦同醉伴，来时欢笑去时哀。
清泉白石君家物，美竹名花可旋移。幽赏定知随处榜，更须时展放翁诗。
连岁人怀水潦忧，年登犹叹不全收。夏逢甲子天无雨，预喜今年又有秋。
武帝征诛不厌频，太仓无复有陈陈。末年户口多虚耗，却始封侯欲富民。
雨过中秋明月时，病孤九日菊花期。绝怜佳处有如此，亦劝斯人共和之。
胜事春来日日忙，梅花才褪杏花香。莫愁此后芳菲少，又报东风到海棠。
七尺身躯一粒沙，年来病竖苦相加。吾将一笑攀明月，白玉京中别有家。
石罅空明石色鲜，霞舒乳滴巧雕镌。萦回栈道泉湍响，疑是仙家小有天。
听得溪边击壤声，年来官府是升平。吏呼不到韩卢卧，整理犁锄待雨耕。
来时哭度雁门关，酹酒明妃白草间。胡越可怜俱远嫁，梦魂空逐雁飞还。
山垠西北尘沙少，水际东南风月宽。尽日朱门人不到，凫鹥引子傍栏干。
绝壑垂萝莲出泥，灵根泻碧漱春曦。支筇得住烟云上，剩看飞流溅沫时。
扶杖坡头日几回，半醒半醉为花来。只愁秋老风吹尽，更向风前把一杯。
窗外方塘几亩莲，花开料亦似常年。先生菡萏香中坐，应有人呼作水仙。
翼瓦飞甍跨阆风，捲帘沧海日曈昽。佳时自有群仙到，笑语云霞缥缈中。
平生肝胆卫长城，至死图回色不惊。世俗不知忠义大，百年空有好书名。
下有娇儿上有亲，阑边为汝最伤神。流年渐共春华老，闻说清明在此辰。
九节菖蒲采极难，慇勤来自武夷山。去年苞寄分同好，今日栽成忍独餐。
绿鬓潜惊老境催，更怜衰病困低回。但知周道平如砥，莫问瞿唐滟预堆。
华灯万炬照沉渊，移得星辰下九天。莫言燃犀当日事，川灵今夜亦欢然。
荆棘谁令满路栽，雷州司户却生回。独怜阳陆真天命，不见承平公道开。
乌程霜稻袭人香，酿作春风霅水光。时复中之徐邈圣，无多酌我次公狂。
心爱仙山役世缘，乘轺欲去谩留连。更祈秋日停羲驭，莫遣回头怨暝烟。
宇宙千年更帝霸，春秋万世正乾坤。阴阳定位纲常立，于此推寻见本原。
坐稳蒲团一事无，上方月色出扶疏。老僧偏有南楼兴，笑指峰头玩玉壶。
焜煌八字彩毫书，铁画银钩照坐隅。心正自能祛百厉，辟邪安用道家符。
翠羽啁嘈逐晓风，海仙时遣探芳丛。徘徊睥睨知何意，怕干时人挟弹弓。
一丘高卧闲云共，二老相过旧雨同。续续江湖十年话，支离病骨起春风。
一杖横空铁骑飞，海滨掊杀几倭夷。幻看身世心如铁，此是禅家第一机。
年少多情杜牧之，风流仍作杜秋诗。可知不是长门闭，也得相如第一词。
寂寞遗风草玄客，载酒重来寻旧宅。千年公议阒无人，往往更嘲池水白。
沽河水接潞河浑，处处新营失旧村。闻说东西两渔甸，年来也隶达家屯。
近村非少茂林枝，十二乌巢一树栖。应恐此间难觅句，预先留作我诗题。
翠辇西巡未有期，玉楼烟锁凤参差。可怜三月花如锦，狂杀满城年少儿。
黄田西望历阳城，风水萧萧数日程。纸上陈言刊落尽，沧浪时听棹歌声。
思贤梦寝过商宗，右武崇儒帝道隆。总览权纲求治理，群臣臧否疏屏风。
乾坤极处无今古，道术多岐自短长。傥有新思还告我，不应无雁到衡阳。
灌木苍藤护草堂，流泉汩汩绕渔梁。书声遥送斜阳里，谁道空山白昼长。
十二年来愧道交，相从曾约共诛茅。谁知道路多巇崄，不在高林在石巢。
山琢青瑶水染蓝，莺声促我醉双柑。十年准备抽身去，记取镌诗在石龛。
玉酒醺人底易醒，月低梅影恰三更。只嫌老眼清无睡，不道松声听到明。
何处軥辀隔岸闻，森森榕树傍江唇。笑看今日羚羊峡，应识当年入峡人。
黄堂盛事据今论，向日郎君忠肃孙。依旧诚心劳抚字，漳民世世沐深恩。
汉家见说启青宫，少海谈经诏九重。此日蓬门须努力，未央鸣佩听晨钟。
屈指流年四十过，鬓毛才白两三科。边城几月风霜苦，把镜朝看白更多。
一窦飞泉煖似汤，池鱼无数自洋洋。不须绕寺寻碑刻，知是南平古道场。
鄱湖湖口浪拍天，章江三板载花船。小姑山头神女庙，幡挂红鞋赛去年。
石室虚明隔紫烟，灵文中閟白瑶镌。丹书隐字谁能识，岁月应题建武年。
裙帽沙门负杖迟，金刚菩萨去何时。庄严笑遇王居士，字字钟山葬塔碑。
河水迢迢去路赊，春风不住捉飞花。行人共说前朝事，指点当时戚畹家。
昔咏洗刀鱼眼红，少陵才思摩秋空。今朝大嚼有馀兴，佳句复出文章翁。
花枝满树雨添肥，晴色十分春又归。一生万事无不尔，行年六十尽成非。
瓦盂脱粟自成歌，直与箪瓢不较多。弗恨道人贫似我，却嫌所乐弗如它。
更有佳人在空谷，能唱春风天上曲。何时得上金玉堂，一声飞度龙吟竹。
炎天五马忆秋嘶，汉主何时召会稽。莫怪年来无尺素，雁飞不到七闽西。
仲素家声庆有馀，遥遥华胄信无如。青年擢第司风纪，多少勋劳汗简书。
短衣乌帽老沧浪，留客开樽食有鲂。欸乃一声山月白，不知身世在羲皇。
出城犹记四年前，朝看西湖到暮烟。自有南湖相暖热，可曾频过六桥边。
博山汤气馥笼寒，裛尽啼痕作醉欢。赏去角巾从小垫，接䍠何惜一生酸。
怜渠已解咏诗章，摇膝支颐学二郎。莫学二郎吟太苦，才年四十鬓如霜。
时止时行任自然，离离香稻小春天。微踪何足符佳梦，自是民彝笃好贤。
君子入官须事道，仕而非道似非常。抱关击柝虽卑贱，职分终然不可忘。
熏烝闻见有源流，诗学寒溪老比丘。勿讶谈禅太文彩，从来虎穴不生彪。
煮酒春前腊后蒸，一年长飨瓮头清。廛居何似山居乐，秫米新来禁入城。
十方三世万如来，不犯梭头宝座开。单手元知不成拍，三台须要大家催。
累累璎珞作新装，万蘤匀开细细香。好是花时最清绝，月明珠露夜初长。
陇首人归信息稀，愁看冰楮破寒枝。瑶姬驻立缘何事，直到霜飞月堕时。
风紧东篱长旧荄，主人杖屦日徘徊。后时独立应无恨，少待梅花相伴开。
世路干戈满目愁，王孙犹自滞荆州。不知归款曹公后，诃赋何人更倚楼。
来时水没干滩平，归去水落石峥嵘。却看岸痕思前日，舟在垂杨树巅行。
席上新声花下杯，一声声被拍声摧。乐工不识长安道，尽是书中寄曲来。
陇树晴云万里秋，思亲独上镇边楼。几年不见南来雁，真个河州天尽头。
夕阳归马正从容，出峡时迎入峡风。无数好峰罗远近，朗吟身在翠屏中。
梨花白白柳条青，闭阁焚香奈雨声。闻道清明明日是，江南风土只宜晴。
惆怅金泥簇蝶裙，春来犹见伴行云。不教布施刚留得，浑似初逢李少君。
横排三十六条鳞，个个圆如紫磨真。为甚竿头挑著定，世间难遇识鱼人。
雨后来登水上亭，残红柔绿满前汀。道人不是怜春色，为爱芙蓉万朵青。
漆园为吏傲当时，世远风流尚在兹。欲起斯人论物化，梦中蝴蝶许谁知。
浦溆明寒透橘洲，雁风吹老一天秋。渔翁醉卧芦花底，流水晚烟闲钓舟。
丈夫可杀不可羞，如何送我海西头。更生更聚终须报，二十年间死即休。
一蕊须头一佛圆，供时长在梵王前。远公未晓西归意，亲凿方池种白莲。
人间万事一杯酒，之子五行千两金。听我自穷诗自老，半江明月苇花深。
诗无彫刻未为癖，战胜纷华聊自肥。万里归期劳梦想，百年世事几从违。
赤龙已挟故人飞，却爱清江理钓丝。入觐匆匆谋去就，当时犹悔见机迟。
百万貔貅出帝畿，飘飘春雪满征衣。行人饮马长亭路，犹忆当年驻六飞。
积雨莓苔上壁青，晓寒山馆梦初醒。鹧鸪声里流年度，自是行人不忍听。
莫听番僧说是非，滔滔流水不西归。自从拆断茎芦后，白浪翻天无了时。
今年大狝蹛林秋，青兕黄羊以万筹。摇吻戍儿欣有语，好云从此到南楼。
荣宦重来十数年，管弦深处百花天。云飞咫尺璇霄去，给札西清听奏篇。
人爱新奇学晚唐，弊贪犹谓作于凉。若驱纤巧还纯古，苏李当年独擅场。
秋草湖边稻未齐，蓼花汀上雁难栖。荆榛世路行休早，恐惹寒蛩怨玉蹄。
万仞峰头古道场，重来败叶带飞霜。感时偏动骚人兴，橘柚园篱近半黄。
云锦溪头玉石村，白苹风起浪花痕。何时载酒寻诗去，醉弄扁舟倚树根。
尽道潮阳因骂佛，谁知忠谏得天知。鳄鱼夜徙衡云散，请看而今玉局碑。
潇湘昨夜雨初晴，鸲鹆飞来似有情。莫道孤栖不能语，当年曾学瓮中声。
残火昏灯夜正沉，默思前事拥寒衾。霜天皎月虽千里，不抵伤时一寸心。
檐前花放不忍折，庭下草深仍懒锄。苦雨晴时春已尽，可怜新月挂清虚。
此日梅花剩足依，明年归只咏公诗。不堪霸水匆匆别，待寄越膏重觅辞。
荣辱悲欢反覆手，竞呼穴骼欲求功。大开眼作人间梦，何况真成一梦中。
晓趋宗庙拜衣冠，云叶低垂护翠銮。日采回光天意好，龙颜生喜近臣欢。
老去柴桑昼掩关，悠然得意在南山。忘言妙处无人解，目送孤鸿天际还。
炯炯双眸气食牛，最怜未解说边愁。他时得返弦歌地，却望寒冰是旧丘。
湔裙水满绿苹洲，上巳微寒懒出游。薄暮蛙声连晓闹，今年田稻十分秋。
行年六十又三时，揽镜英州见秀眉。加我天教韶石似，一峰一岁即期颐。
见说团栾醉寿觥，椒盘长近岁峥嵘。今年腊里欣逢闰，直待春回却举行。
幸应待诏上金门，宠赐煌煌奉至尊。谐谑随时成讽谏，不知曲学有公孙。
族派蟠桃谱牒存，三千历岁物难群。黠儿尚许三偷摘，可是年年不见分。
上医医国有谁知，且集方书捷用之。疾苦一齐安乐后，自然遭遇太平时。
手撚蔷薇一凭栏，一年春事欲题难。惊鸿掠尽碧云去，雨匝苹洲生暮寒。
白鹤仙人剑气雄，蜿蜒鳞甲动秋风。何年飞上精蓝壁，海藏神珠彻夜红。
重葺山亭浚旧溪，杖藜来往独悲凄。追思四十年间事，风为哀号鸟为啼。
故人坟树立秋风，伯道无儿迹更空。重到笙歌分散地，隔江吹笛月明中。
睡起庭前立片时，寂无人到乱云飞。杨花吹尽莺声懒，小雨廉纤春已归。
村里风回市里声，月中人看雪中灯。满城只道欢犹少，不道谯门冷似冰。
老僧栖息乱云颠，凿石开山四十年。投得岩成身老大，更无筋力到岩前。
闻说当时扫地王，威名朔漠阵堂堂。自称大将张旗鼓，首控骅骝出战场。
出处关头莫浪谈，归收便合老云岩。挂冠却怪陶真隐，犹带山中宰相衔。
桂花无主亦清秋，荞麦为谁先白头。萤不照身常隐见，鸥燕求世自沈浮。
雨霁长空荡涤清，远山初出未知名。夜来江上如钩月，时有惊鱼掷浪声。
一笑人间已了缘，白头随处曲肱眠。道流火候无消息，忘助闲时不是仙。
闻说仙家事杳微，世传真伪岂能知。遥思海上三山乐，宁记人间五日时。
节义双全作宋人，生惭无路报成均。遗碑俨有忠贞气，三百年来护鬼神。
枝枝六出试新妆，色界何曾识许香。只道单传餐玉诀，不知还解服硫黄。
别离最苦暮年时，百感中来不易支。此去故园行乐处，诗成毋吝寄相思。
唐室无臣覆手移，坐看悍媪制庸儿。思量可惜当年死，却是西来问鼎师。
四时风物似春温，俗俭人淳古道存。此地欲愁愁不得，城边尚有买愁村。
玉磬山前看驻锡，龙河寺里罢闻钟。苔花开遍溪南雨，归去何时便得逢。
众芳会处得春多，草色随人气亦和。闻道吾宗好兄弟，棣花香里细吟哦。
兴在林泉不在山，道情物态两相关。旁人莫问垂垂子，树老枝高未易攀。
一别相如直至今，床头绿绮暗生尘。当年自是文君误，未必琴心解挑人。
莫欺贫惫少生涯，半亩沙田百种花。笑杀东篱黄菊后，春光全不到陶家。
罢郡归时已白头，杖藜日看橘林洲。客来若问浮生事，明月清风酒一瓯。
忆从绣水入高州，篁竹萧萧万岭秋。道上行人敲石火，截筒炊饭也风流。
四十九年今日到，来欢往戚是欤非。床头周易有深意，自此恐须三绝韦。
湘中病客思归日，城上高楼独倚时。半树夕阳鸦集早，一江秋色雁来迟。
诗书传女似中郎，杞菊同盘有孟光。今日鹧鸪鸣蹇蹇，他年鹦鹉恨堂堂。
老翁忆子哭声哀，妇怨征夫去不回。前日山中新战死，昨宵梦里见归来。
可是东皇雨露深，不成一字亦腰金。世间大有麒麟楦，对此谁能起愧心。
烟钓汀栖鹤梦遥，频年虚负小山招。祇嫌叔度稀相见，鄙吝而今转不消。
政欲相携紫翠间，不堪风雨径催还。何时更上月华阁，细认真山与假山。
清泠空想离骚国，至理难穷太极图。知有老人圮下履，恨无鸿宝枕中书。
长平驿是相君家，不见当时富贵花。只有苍苍乔木在，至今犹宿夕阳鸦。
劝君崄处好看蛇，冲著临时争奈何。欲得安身觅负物，向南看北正先陁。
春前便作访君期，春后才来信是迟。又复别君湖上去，重来应是绿阴时。
几年衰病卧林泉，势迫形驱苦自怜。白屋想应无孺子，琴堂有榻任高悬。
大骂迎春耕籍田，三农九扈颂丰年。新雷隐隐随鸾辂，龙衮犹沾绿野烟。
人言华发是愁功，不分悲伤得老翁。亦有不愁头自白，可怜功过略相同。
问道论诗也一宗，烧柴煨芋佛家风。要知真乐人间少，听雨空山破寺中。
北山应见太清年，兴废由来亦偶然。自我得之还自失，老禅刀尺尚相连。
凿石成壶不记年，洞门如井忽升仙。轩然笞凤鞭鸾客，翻作醯鸡舞瓮天。
共称生佛戴恩波，一饱欢腾鼓腹歌。家有佛衔收拾去，人心有佛可收么。
火灭窗晴冷似冰，随时活计自修行。客来若问真消息，只有观音自证明。
流火前宵何太骤，东篱渐觉秋先漏。年来宋玉不悲秋，莫遣黄花比人瘦。
花落春深似去年，无人再到阁门前。当时济济夸多士，争进文章乞赐钱。
桃花几片隔墙飞，独自危楼徙倚时。目送断鸿云外没，东风吹泪落天涯。
客游仙里见君时，拥絮庵中共说诗。别后故人知我否，年几八十病支离。
箬帽蓑衣自道宜，不论晴雨著无时。半醒半醉人争看，是圣是凡谁得知。
久厌劳生能几日，莫将归思扰衰年。片云会得无心否，南北东西只一天。
化工到得巧穷时，东补西移也大奇。君看桄榔一窠子，竹身杏叶海棕枝。
胸中日月时舒惨，笔下风云旋合离。老去无成尚如此，不知成后更何为。
三月峰头春意微，昼晴时见一鸦飞。东沟林外闻人语，野老提筐摘菜归。
淮淝两水不相通，隔岸临流望向东。千颗泪珠无寄处，一时弹与渡前风。
赵郎落笔写盘谷，正是太平无事时。今日太行那有此，满山樵采尽痴儿。
月面铺冰不受尘，缘何老桂托轮囷。吴生斫钝西河斧，无奈婆娑又满轮。
清泉十丈白如浆，甘似醍醐透碗凉。君欲道中无渴死，百寻操绠莫辞长。
征蛮破虏汉功臣，提剑归来万里身。笑倚凌烟金柱看，形容憔悴老于真。
深山大泽老龙僵，不染樵人斧上霜。月魄存存枯槁里，忽然枝上弄精光。
西楚兴王亦有人，半扶炎祚作谋臣。老生不解归明主，事去方知是失身。
地阔天宽人一般，琴心会得语言难。高山流水知音少，月白风清时自弹。
檐边骚屑竹声乾，炉畔龙钟病骨寒。坐想兰歌倾桂酒，清虚堂上有馀欢。
怀想仙风甚渴饥，岷山潜德世谁知。愚今幸有真消息，先得曹溪五首诗。
猎猎东风吹火旗，水军三万尽精肥。一春杀贼知多少，个个身穿溅血衣。
坏壁题诗已五年，故人风物两依然。定知来岁中秋月，又照先生枕曲眠。
蘸岸烟波舣画船，幅巾萧散饯流年。两行杨柳吹晴雪，只著啼莺未著蝉。
箫鼓喧喧兴欲浮，夺标浪底美龙头。闲观流水心无竞，叹世翻思莲叶舟。
白发萧萧五十春，宦途犹作未归人。何时杖履柴门路，风景依然远俗尘。
为爱秋花霜后红，故栽千树待西风。却思少日拊头语，泪落花前鬓影髼。
谷精蜚处人为日，冰鉴颁时律应蕤。照耀元宵更盈尺，不容灯火占新诗。
儒者陵夷此道穷，千秋止有一扬雄。当时荐口终虚语，赋拟相如却未工。
云黄绝顶冠峰峦，七佛当时行道坛。天敛积阴千里霁，故令登赏得盘桓。
候月已知星好雨，卜年方喜梦维鱼。从今拨置庭中事，最喜西轩睡枕书。
天上分明十二时，人间分作炼丹程。若言刻漏无凭信，不会玄机药未成。
槛外新红取次增，兰缸点缀复相仍。酒酣试倚前檐望，道是花枝是彩灯。
手汲寒泉碾小龙，天香一炷满衣浓。与君慷慨论时事，欲吐丹心上实封。
三十年前走乱军，中都城下望龙文。如何尺土兴王地，今日肝肠独见君。
孤吟独寝意千般，合眼逢君一夜欢。惭愧梦魂无远近，不辞风雨到长滩。
姑射真人玉雪姿，偶陪西母宴瑶池。醉来换却春风面，只有清香似旧时。
蝉噪古槐疏叶下，树衔斜日映孤城。欲知潘鬓愁多少，一夜新添白数茎。
少小嬉游向狭邪，容颜如日映丹霞。荔支不用金钱买，自有佳人掷满车。
来时尽意洗铅华，自炷炉熏自泼茶。纤手待操青锁钥，问郎堪否便当家。
南亩东皋春务时，田家候雨罢耕犁。却汲井泉浇药圃，更疏陂水灌麻畦。
故人丹旐出南威，少妇随丧哭渐归。遥想北原新垄上，日寒光浅水松稀。
千万长河共使船，听君诗句倍怆然。春风野岸名花发，一道帆樯画柳烟。
移种青松数寸苗，俯看微小识孤标。他年夭矫擎寒重，莫引闲藤上碧霄。
年华冉冉催人老，风物萧萧又变秋。家在凤皇城阙下，江山何事苦相留。
三十年前太守约，金山一叶驾云招。三僧盛事吾堪纪，恰值重阳访佛寮。
定山金榜旧同袍，邂逅洪城识俊豪。莫道卑官无眼孔，卑官眼孔或时高。
马足车尘不暂闲，一年两度太行山。庭闱缥缈孤云下，游子思亲几日还。
无计可能留永日，有情何用惜芳春。明年还似今年好，𢬵作花前把酒人。
平生志在青云霄，十年不飞藏羽毛。夫子乃是知我者，吟诗赠子何辞劳。
漳浦从来瘴疠深，潮阳南去更难禁。当时三载曾无事，不放闲愁入寸心。
出门便是有风波，忠信平生奈尔何。操柁正时舟自正，漫从箕斗泛银河。
百花洲前万柳堤，一川红绿醉春时。楼台忽断见西爽，莺燕正深闻子规。
雪晴梅破发幽香，莺作春声入画堂。多少玉人魂梦断，不胜情况恨更长。
冻云黯淡连江树，东望家乡缈何处。偶沽斗酒聊为欢，闭门风雪千山暮。
平生不领魔宫女，此老今参欲界禅。莫道贫无卓锥地，只今家有散花天。
题诗为笑彭公子，诗价平高也适然。勘破虚名多少是，近来饶得买山钱。
岩栖谁似昔人贤，好梦通灵莫浪传。号召我今成再往，飞鸣君已及三年。
三十六宫春漏长，隔帘时送御楼香。倚笼尽日教鹦鹉，为我君前说断肠。
闻道君王此夜过，笼灯扫雪候鸾车。须臾听得宫监报，竟幸元勋赵普家。
数珠在手鹿随身，一笑陶陶满面春。天地知他心事好，百年饶与作闲人。
自古■城继踵希，吾门多幸盛昌时。姮娥不惜蟾宫桂，从此何家第二枝。
孤雁哀哀叫晚洲，水长山远政悠悠。凶年未必稻粱足，巧中更防罹缴忧。
袂掩芳尘欲避春，羞将月夕换风晨。向来花品看应熟，不待开时已可人。
老蟾光怪射寒虚，兀坐相看撇短锄。移得山花偏带土，武陵春事近何如。
行遍天涯等断蓬，作诗博得一生穷。可怜老境萧萧梦，常在荒山破驿中。
得地恩深雨露遍，丹墀左右玉阶前。君王属意君知否，好似风流美少年。
书剑同游二十年，柳丝长绾万条烟。天涯落魄愁分手，君向西江我在燕。
劝尔诸僧好护持，不须垂钓引青丝。云山莫厌看经坐，便是浮生得道时。
岁月堪嗟逐水流，人生底处可归休。山禽野性无拘束，何事年来也白头。
宝气何年夜发明，至今邮舍得佳名。我来不暇寻光景，但爱锵金漱玉声。
日与山农共一廛，不应家有四乘轩。殷勤分送平斋下，为看蟠桃熟几年。
高山月出动湖波，宝树珠光夜若何。自是清晖恋岑寂，那知人世有笙歌。
煮雪炉边夜坐痴，踏青驴上晓行迟。不知多少相思味，换得春来两鬓丝。
所谓伊人天一方，园枝新好寄东窗。八表濛濛忽时雨，不知平陆已成江。
此生无事不随缘，世路何心更著鞭。年尽未归真偶尔，春来若健亦欣然。
诗到无声也自奇，眼明窗不见疏枝。江南四月冥冥雨，空忆曹瞒止渴时。
约看西湖十月红，掉头归计又成空。年光如水心如梦，人在西楼暮雨中。
九月南征九月回，清源黄菊趁时开。何人得似行宫蕊，两度亲承万寿杯。
晦迹功曹不受徵，兴亡事已若丹青。世间尽有文章客，谁信龙蛇尺蠖形。
我头未白心先老，吐出精诚为君祷。若无归计似陶潜，学取萧生抱关好。
杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
买得端溪砚一方，献归司马助文房。挥毫濡墨䌷思处，多少仁恩覆大荒。
去年相送石门潮，此日同君道寂寥。犹是布衣天下士，夜深明月坐吹箫。
蛾眉一向掩秋尘，惭愧沾恩雨露新。拭泪暗将残镜照，玉颜还是旧时人。
山行十日只逢僧，尽道蒙恩报未曾。共上峨眉望宫阙，祥云五色绕三层。
本来只道千钧重，看破元无一羽轻。日月光明天广大，不妨啸傲过平生。
双盘锦带丁香结，窄袖春衫甘草黄。旧赠恐能开宝匣，新年时候梦残妆。
扣门载酒可容来，怀抱相看得好开。祇恐彭宣惊女乐，后堂丝竹一时回。
四海同推月旦评，是非公论至今存。老瞒敢肆奸雄志，未必不因公一言。
当年我亦画云山，云白山青只尺间。今日看山还自笑，白头输与楚龚闲。
吐纳谁能较故新，更须大药锻金银。有诗传世书传子，自是人间不死人。
轻翻拍板度新声，花底微闻百啭莺。座客一时齐侧耳，就中谁是最关情。
木末仆危不可呼，水滨诗客昔何如。若非此老曾行处，泪涨三川恨有馀。
石刻烧残宴集辞，雄楼杰观想当时。只应画戟清香地，多欠韦郎五字诗。
广乐何年到海隈，犹馀鼓迹蚀苍苔。波恬已幸梯航远，不遣扬桴此日来。
堂西长笋别开门，堑北行椒却背村。梅熟许同朱老吃，松高拟对阮生论。
绛阙朝归散玉珂，不游不饮奈春何。皇仁听使欢娱极，白简从君冷峭多。
小山月在影团团，满院清香特地寒。病骨逢秋眠较少，五更风露起来看。
秋夜深深北送君，阴虫切切不堪闻。归舟明日毗陵道，回首姑苏是白云。
随风弄日碎春云，扑户穿帷恼杀人。底事飘扬少拘束，爱将豪纵去酬春。
去年相送出城隅，郎秉青骢妾乘车。为爱团圆明镜好，欲将分赠又踟蹰。
步步穿萝入径幽，柏高松老几人游。花开花落非僧事，自有清流对碧流。
慇勤见赠用长篇，里闬过从积有年。岁事报成还报始，春华相次又暄妍。
年迈遭逢法运衰，暂时岐路亦凄其。分淇渡口西风急，记取归帆雪浪吹。
关门迢递通何处，野寺依稀记昔年。未拟炉峰看瀑布，直疑剑阁上青天。
谁向山阴谩刻镌，雨淋日炙隶文全。依稀记得升平事，天宝犹题十二年。
旧岁花残今又开，去年人去几曾来。不知明岁花时节，人在天涯回未回。
灞岸青门有弊庐，昨来闻道半丘墟。陌头空送长安使，旧里无人可寄书。
澉湖湖上桂花秋，海月当年满画楼。彷佛钱塘六桥夜，至今人说小杭州。
春到逢花犹眼乱，老来对酒便心降。须知渴肺难禁醉，鸭绿潾潾酌玉缸。
恍惚百年容易尽，尚存一刻岂徒然。与君今日为期约，莫是三生石上缘。
英名何用苦搜奇，不朽才销一句诗。却赖风波阻三岛，老臣犹得恋明时。
谩捐儋耳非长策，便戮先零亦少恩。整了六师须禁暴，本朝元气要长存。
祠光曙色两平分，山下蒲牢到处闻。听说年来农事好，野人迎赛尽朝曛。
新津渡头船欲开，山亭准拟把离杯。不如意事十八九，正用此时风雨来。
敝衣旧絮依冬日，作墨亲传仲至诗。我有斯人容老矣，何将凫舄共参差。
一室萧然绝蔽亏，桂香初发自先知。已无热恼仍无梦，坐到空林月落时。
苍崖绝壁印苔痕，陈迹千年尚似新。杖履纷纷走南北，几人不是刻舟人。
长忆西湖胜鉴湖，春波千顷绿如铺。吾皇不让明皇美，可赐疏狂贺老无。
过海安来柰若何，舟人去后马临河。若非神物扶忠直，世上未应侥幸多。
道人邀我饭胡麻，半日清闲得远家。多少欲来无路问，空于洞口觅桃花。
红绿相催春事阑，可能无意待人看。不因送客那能出，衰病经年一据鞍。
武楼高迥接回廊，绣妥盘龙护御床。得侍至尊论治道，祥风微袅水沉香。
水畔萤飞雨过时，天涯逐客独思归。惯听相应昏昏月，好在横塘旧钓矶。
使者年来石室傍，栽花种柳渐成行。角弓此日歌嘉树，勿剪兼同召伯棠。
我比同年百不能，只馀霜鬓愧师兄。慇勤觅句无言说，共拨寒灰听水声。
吴俗春来斗画船，疾驱波上若飞烟。去春放逐曾观此，伐鼓声中又一年。
迎仙桥畔万条丝，淡荡春风二月时。知是踏青归去晚，几多游女唱杨枝。
公家富贵足掀天，都出新州十九年。若念象台今日客，方知澹老子孙贤。
微风池沼轻澌漾，旭日楼台瑞蔼浮。四海欢声歌帝泽，万家春色满皇州。
旧冢低平杂草莱，可怜新冢又成堆。他年化鹤归来日，不见累累那得知。
翻海谁能实漏卮，世情分数逐时支。三年两满何须计，父子初心要自知。
最爱同年欧进士，写梅笔意自成家。君看半幅横枝景，犹是春前雪后花。
柴门终日掩荒苔，记得年时把酒杯。幸有春风到桃李，一年一度看花来。
西流不返日滔滔，陇上犹歌七尺刀。恸哭应知贾谊意，世人生死两鸿毛。
登高可羡少年场，白菊堆边鬓似霜。益算更希沾上药，今朝第七十重阳。
大姓输钱欲赡军，州符县帖闹如云。于今却羡钟山老，用尽经纶得二分。
松树横斜似酒龙，不须奇石已成峰。朝来墨气淋漓甚，写出秦时烟雨容。
沙柳阴浓岸草深，老犍回首认桃林。手提死雉惊乌啄，赖有田夫报苦心。
早从却縠问诗书，廿载勋名寄直庐。敢谓汉庭方贵少，试看腰下紫金鱼。
午醉醺醺到日晡，起呼茶碗炷熏炉。隔窗几点敲花雨，子细听时却又无。
老来无事掩柴扉，林下闲闲何所为。莫道茅庵无一物，窗前片片白云飞。
短叶疏茎杂野蒿，不随清庙荐溪毛。白头空谷幽人老，夜雨篝灯读楚骚。
禽言劝我不如归，似念官卑俸入微。或道哥哥行不得，家贫归去更无衣。
蕲竹能吟水底龙，玉人应在月明中。何时为洗秋空热，散作霜天落叶风。
雨风睡过一年春，破闷无茶可策勋。失笑起来闻玉笛，懒晴吹涨满空云。
沉船斩馘海为膻，潭底潜蛟喷血涎。髑髅带箭逐波去，可道孙恩是水仙。
朱云岂是丞相吏，子房偶作帝者师。去就谁能明此道，西风落木鬓成丝。
总总谁无无极真，可胜师道日沦湮。民生三事元如一，何讶当年立雪人。
东风放牧出长坡，谁识阿童乐趣多。归路转鞭牛背上，笛声吹老太平歌。
平时无欢苦易醉，自怪饮乐颜先酡。乃知醉人不是酒，真是情多非酒多。
百尺华楼玉帐开，坐看飞舸蹴天回。老蛟起舞天吴拜，江上长风万里来。
短短犀簪尚带泥，重重书卷已参差。题诗分赠君应笑，何似东坡喷饭时。
一撒轻云埋晓凉，等闲曾入汉宫庄。千年抛掷瑶池远，化作云阶月地香。
前时来客此山居，同醉梅边酒几壶。不道后来成死别，影堂吟落一灯孤。
空岩静发钟磬响，古木倒挂藤萝昏。莫道苍崖锁灵骨，时应持钵到诸村。
金凤井边朝出店，白羊城下暮登台。路傍多少当垆女，笑问罗敷何处来。
闻道瞿塘滟滪堆，青山流水近阳台。知君此去无还日，妾亦随波不复回。
相逢一拐大梁间，妙语时时见一斑。我欲从公蓬岛去，烂银堆里见青山。
满天风露夜将分，花树生香隔院闻。独坐此时无一语，待他日出漫云云。
老去无聊即访僧，芒鞋棕帽白云层。此心不竞红尘久，柳絮沾衣悟上乘。
书来未报几时还，终日昏昏醉梦闲。别易会难长自叹，不堪重过望夫山。
村媪群观笑老翁，宦途何处苦龙钟。霜毛瘦骨犹千骑，少见行人似个侬。
马伏波书谁不惜，杜征南传世何知。自从身扫鲸鲵后，湖海春风遍酒旗。
米囊入户甑无尘，一室欢声四壁春。高廪如山堆积者，肯思白发老人诗。
月台无屋有空坛，空处观空眼界宽。不惹世间尘一点，冰轮心镜两团团。
三年瘴海卧炎霄，梦隔青风一水遥。万里归来悲故物，铜驼埋没草齐腰。
老里心情客里怀，逢花不饮若为开。虚名身后真何用，更判生前酒一杯。
昨年同尔住京师，被月对花长话时。今日与谁归粤海，月明花发倍离思。
十日浓芳一岁程，东风初急眼偏明。低枝似泥幽人醉，莫道无情似有情。
红尘不到老仙家，依旧疏棂幔碧纱。两袖高寒吟未稳，倚栏和雪看梅花。
漠漠馀寒透客衣，江村倍觉失春期。颉颃燕比常年晚，开落花争数日迟。
世间八月十五夜，何处楼台得月多。不及吴江桥上望，水晶宫里揖嫦娥。
世事茫茫醉梦昏，东皋三月杖藜痕。床头只有元公赋，寄谢承蜩莫过门。
空岩寒水自悲吟，遥夜何人为赏音。此日团栾都听得，他时离索试追寻。
赵州城东古柏林，赵州阇黎知我深。究竟现应居士法，不须瓜蔓老婆心。
紫绶绯袍焕陆离，画堂灯火彻帘时。湖头十里秋风色，两袖天葩上玉墀。
短篷载影夜归时，月白风清易得诗。不识酌泉拈菊意，一庭寒翠蔼空祠。
寥寥萧寺半遗基，游客经年断履綦。犹有齐梁旧时殿，尘昏金像雨昏碑。
澹斋老去眼昏花，诗句仍挥五色葩。何日小轩同漫话，细炊蟹眼试新茶。
烟红露绿晓风香，燕舞莺啼春日长。谁道使君贫且老，绣屏锦帐咽笙簧。
湍水萦回随所决，亦须顺道乃从流。若非所性元趋下，料可东西决得不。
十年不折江南春，亭下双梅是故人。凭仗开时属青翼，已判飞雪满悬鹑。
小山双桂接玄堂，梧槚秋风共老苍。他日燕山访遗植，有人连袂折天香。
来时池草吐春芽，秋水惊心落藕花。空记三秋故乡梦，夕阳衰柳看归鸦。
重煽炎光达远夷，归来翻履祸几危。蛮滩千仞谁云险，却在城西稿葬时。
新月纤纤淡欲无，时闻鱼跃隔菰蒲。篮舆小放湖堤上，信有人间白玉壶。
青山不断势蜿蜒，上有雷公屋数椽。一片黑云初起处，北风吹雨作丰年。
见人初解语呕哑，不肯归眠恋小车。一夜娇啼缘底事，为嫌衣少缕金华。
何年搆此山之东，百杯相对山花红。桐山居士老解饮，何当置我新楼中。
二十馀年住两京，蓬莱阁下预恩荣。衣冠归里何多幸，老傍林泉阅治平。
山色湖光并在东，扁舟归去有樵风。莫道野人无外事，开田凿井白云中。
郡楼寒夜响悲笳，梦里还乡路益赊。莫道故人消息近，越王潭水即长沙。
丈夫尚志志高明，勿效卑卑世俗情。从上一条平坦路，千贤万圣所通行。
理财经国吾儒事，子去俄惊易岁年。每向北来人问讯，尽多称颂长官贤。
四面青山作近邻，松阴茅屋静无尘。萧然有客推窗坐，谁识闲人是道人。
玉杯锦席坐春风，笑看桃花映酒红。为问主人今日醉，几回能在百年中。
江湖几载避风尘，病里诗成白发新。不是使君相唱和，一时同调更无人。
飞光飞上碧澜底，碧跨三州连底明。多少潜珍畏人见，只知犀炬太无情。
碧瓦炉焚袅袅香，红柑紫栗更分尝。从来乐事人间少，不惜归途夜漏长。
十年三过吉溪滩，想被溪梅笑往还。尘暗壁间题迹旧，满斟杯酒慰寒山。
稻塍粟垄绿相连，野老欣逢大有年。人意物情俱自适，溶溶佳气满江天。
高平处士节尤孤，门掩江边径欲芜。诗好未窥新岁集，酒醇犹忆去年壶。
内苑曾推盖世豪，花砖睡起日轮高。如今转忆宸游地，羞见承恩旧汉袍。
曲学虚荒小说欺，俳谐怒骂岂宜时。今人合笑古人拙，除却雅言都不知。
黄云翠荚杂玄珠，上熟今年不负渠。说似田家早收拾，一番风雨一番疏。
曾访花翁醉玉壶，重来花下尽平芜。东风绕袖应相识，记得当年旧酒徒。
天下何人不爱官，弃官出世古今难。向来一觉钧天梦，便作林居野处看。
地占方方十丈宽，巳栽花木四时看。客来莫笑生涯薄，窗外新添竹数竿。
登高停棹鳄洲山，独自忘机虎迹间。忠信于人真可仗，爪牙当道却须还。
流年转眼一飞梭，如此头颅奈老何。狼籍落花春不老，竹鸡啼处雨声多。
发春献岁偶然同，新历观天最有功。头上两般幡胜影，一时飞入酒杯中。
圣学渊宏百世师，六宫薰习喜文词。睿思传出宸章丽，院院珠装御制诗。
上帝神兵破石头，别离歌管六宫愁。燔柴空有高坛在，乞与千年麋鹿游。
愁多四月日如年，金错囊无买醉钱。满地落花愁不寐，非关明月夜迟眠。
半月讴吟多胜赏，太平处处共时雍。江山又极登临目，图画天开杳霭中。
山外平湖水接天，渔竿放下又耕田。相过暇日多贤达，诗酒优游忘岁年。
老去冯唐不解愁，南山秋色暮悠悠。歌残白石无人和，荒草斜阳独饭牛。
元夕三宫彩仗随，月华灯彩近瑶池。连昌故老曾经见，似梦如醒恍自疑。
尘世悠悠几古今，偶投仁里一沉吟。山川孕秀知多少，何事先生得独深。
天边历草记年华，一日东风一荚花。春到平分争一荚，庭萱吹出碧云芽。
仁恩义泽洽民心，钦恤时时降玉音。朝野欢呼称万岁，唐虞盛治属当今。
还留上宰翊皇朝，天阔春风处处饶。自是清时宽去就，百年兄弟好渔樵。
一南一北似飘蓬，妾意君心恨不同。他日归来亦无益，夜台应少系书鸿。
几度都门送故人，每回时节倍伤神。驿亭杨柳秋狼藉，独有黄花带露新。
南华曾作梦中人，又向罗浮现化身。七洞仙花时满地，何心更忆杏园春。
冰崖雪柱道人家，谷榜回春事巳夸。却恐阳和在泉底，未春先发忍冬花。
叆抹多官上直时，丹墀千队列旌旗。殿前每遇观西马，诏许宫臣辇路骑。
阅礼敦诗数范公，威名千古在羌戎。范公远矣偏裨老，犹挟仙方可疗穷。
莫道西施宠最深，馆娃宫女正如林。何人不解矜颜色，敢向君王更捧心。
风流文采玉堂人，冰雪襟怀夐绝尘。好在江南烟雨外，翠壶时醉洞庭春。
万瓣千须始一花，累累应只为年华。春风无限倾城萼，结实谁真取世夸。
阊阖云深锁建章，曈昽旭日射神光。紫宸肃肃开黄道，万岁声声拜玉皇。
绿阴清韵竹萧然，历历当年泣泪痕。千古舜妃湘水底，必应憔悴有惭魂。
沤生沤灭负苓易，云去云来摩诘诗。莫道赏音今古少，江山新亦受人知。
当时都护静倭奴，将校功高锦绕躯。今日军中思一战，年年马市款单于。
世上除书不到眼，天涯怀抱自开尊。平生只有吟诗癖，吏散鸦啼独闭门。
清晓新晴物物熙，小风淡日暖归旗。不堪回首南华路，去岁梅花细雨时。
越柏画松松露骨，老龙怒拔灵湫立。天池一夜飞霹雳，月落庭空影千尺。
路傍双石立崔嵬，曾见游人几往来。想得当年全盛日，好山横处尽楼台。
易牙昔日曾蒸子，翁叔当年亦杀儿。史笔是非空自许，世情真伪复谁知。
吴越归来十载馀，乾坤空老万山居。忽驰北海通家刺，欲效河汾诣阙书。
老翁无物与孙儿，楼上牙签满架垂。更得南湖亲嘱付，归来端的有馀师。
三载曾趋青琐班，春风时忆舞衣斑。雁飞江浦寒烟断，彷佛舟移见旧山。
秋水天长一色如，小仙分割借吾庐。斜阳红叶闲留坐，推过儒书读道书。
春风无恙一登台，犹见桃华满径开。无计可留华再住，明年华发约重来。
苍烟乔木野人家，数掩山篱一径斜。此老不知何面目，只将空手对梅花。
老我曾颁万里春，怜君飞棹也浮秦。当年千佛名经里，又见西游第二人。
小桥南北总春风，多少诗情杖屦中。高阁卷帘还坐我，天涯芳草更无穷。
棒底神龙未出潜，在家菩萨可同瞻。群饕未解蒸豚意，大梦何时醒黑甜。
朝霞染得好衣裳，吹遍湖头风露香。身分可怜年纪小，纤腰一束郁金黄。
笑不成欢歌敛眉，景阳钟动酒阑时。此情却羡牵牛会，一岁相过可是迟。
破烟涵雨得春丛，想见当年老范公。多病未须求茗草，此诗浑欲愈头风。
武山曾共赋仙游，按节传觞夜不休。恨杀春寒花雨湿，时时吹笛上西楼。
人情争胜似争棋，死怕输人一著迟。黑白不分傍袖手，年来吾亦爱吾痴。
樽中酒尽更当沽，笑指腰间旧辘轳。本是虬髯老狂客，冰霜无奈上髭须。
偶因访客出西城，一色寒芜满意平。行过溪桥尝脚力，招来野老问山名。
荒山前头野水边，东行西行不自怜。天公岂亦哀老子，风雨留教终日眠。
夜半呼儿趁晓耕，羸牛无力渐艰行。时人不识农家苦，将谓田中谷自生。
知止遗荣世所稀，帆风美满浩然归。江边闻有梅真宅，吟对西山不掩扉。
三年游宦也迷津，马困长安九陌尘。都作无成不归去，古来妻嫂笑苏秦。
只道成都路八千，谁知从此便西川。行人一见成深省，大道多歧稳著鞭。
梁苑沙墩路几千，客情冷落逼残年。兔园宾酒樊楼妓，一曲琵琶欲雪天。
禁中夜半定天下，仁风义气彻修门。十分整顿乾坤了，复辟归来道更尊。
可惜重阳已过期，黄花无数绕山篱。政缘懒作趋时态，多少幽香人不知。
郎官湖上先生宅，十五年前共酒樽。今日都门重邂逅，令人肠断郭东原。
东邻群鸡升木栖，老妇呼儿愁夜啼。分明记得年时水，市上行船与屋齐。
推琴当酒度春阴，不解谋生秪解吟。舞蝶歌莺莫相试，老郎心是老僧心。
蒯缑犹似布衣时，题柱休令关吏知。晓渡白沟河上路，雪残鸦拂野棠枝。
来时正犯长安雪，今见春风入塞初。为问行人多少喜，燕山南畔得家书。
万竹参差路不分，草堂风景隔尘氛。他年有约东邻卜，半为先生半此君。
尉佗城下两重阳，白酒黄鸡意自长。卯饮下床虚已散，老年不似少年忙。
终日劖镌弄假山，栽花种草尽班班。从前多少真山水，可笑傍人只等闲。
曾向沧流剸怒鲸，酒阑分手赠书生。芙蓉涩尽鱼鳞老，总为人间事渐平。
忆见红茵起袜尘，十年相遇浙河津。慇勤怪我凋双鬓，不似花枝却耐春。
十载名山老画师，今朝携手峡江湄。怜君一片穷交意，指点江心明月知。
竹林行尽到松关，分付双松为把门。若放俗人来一个，罚渠老瓦十分盆。
陇山鹦鹉白霓衣，欲语谁听只自知。漫漫东风吹不起，海棠花上立多时。
记曾海上浴汤泉，遥望神山几点烟。却对画图疑是梦，推移寒暑十三年。
我是白云云是我，自知云我不须分。时人若问山翁意，看取山头一片云。
深山夭矫老风霜，自是光明好栋梁。不待万牛拖挽去，不如僵柳与枯杨。
我去君留可奈何，明朝烟雨隔关河。当年胡妇分携处，想见中郎泪更多。
墙东金鼓不停声，知是将军奕世孙。莫浪鸣弓向飞雁，一年一度到中原。
桑条沾润麦沟青，轧轧耕车闹晓晴。老眼不随花柳转，一犁春事最关情。
帘幕阴阴昼漏迟，鹅黄雪白络新丝。只应笑杀东邻女，不见鞦韆到拆时。
帽屋钗梁剪彩新，谁知井底及池濒。只从阳月方中日，已作明年第一春。
八重峰顶望群山，百谷东流去不还。惟有右军遗迹在，月波时落墨池间。
日脚初长雨满川，杜鹃声老夕阳天。予心底愠难为解，故向南风奏管弦。
权力当年笑吕登，皇王事业系予膺。与君饮到堪期处，尚有庐中坐孔明。
猛士投鞭截海流，临行笑赠拭吴钩。曩时已断天骄臂，此日还悬日本头。
五湖赊与一年春，幽佩仙香半夜闻。暂到人间归不得，有人传是紫阳君。
山水千重复万重，少年相别老相逢。春风亭下一杯酒，山色不如人意浓。
蓑笠冲寒晚系舟，知君泉下亦离忧。不须浪泊他年路，已忆平生马少游。
蜀道无如三峡难，猿声况复满诸滩。滩多峡少滩尤险，日日篙舟不及餐。
洞天春远日行迟，几点残星仙子棋。樵斧烂柯人换世，碧桃花影未曾移。
八十霜髭不出门，老师犹是辩才孙。高人已复如云散，旧事那堪与客论。
禄山作逆降天诛，更有思明亦已无。汹汹人寰犹不定，时时斗战欲何须。
行年已是老衰秋，复命稽迟为絷留。恋主思亲归未得，梦魂长绕大江头。
客路相逢叹二毛，片帆南下月轮高。他年一枕扬州梦，满树璚花万顷涛。
初来唯见空树枝，今朝满院花如雪。门前为报诸少年，明日来迟不堪折。
坠绪茫茫五百年，古人糟粕古来传。静观坐我池亭上，鱼跃鸢飞镜里天。
汉江春水竟陵东，江树苍苍绕沛宫。父老只今犹望幸，君王按剑顾云中。
风波缭绕半天下，鬓发苍筤一丈夫。惆怅江湖向时月，又来淮浦照樯乌。
昼落无声夜有声，只堪醉听不堪醒。檐牙半点能多少，滴入苔阶一寸青。
风流直欲占秋光，叶底深藏粟蕊黄。共道幽香闻十里，绝知芳誉亘千乡。
澄潭乔木插晴烟，树影溪光相接连。我欲呼儿操小艇，醉时坐看水中天。
形影相随自不孤，观颐敢道口难糊。度香桥外寒芒动，遥望文星落半途。
小程天地是谁传，明道先生想更贤。百尺竿头仍一步，莫将风月负伊川。
烟愁雨细云冥冥，杜兰香老三湘清。故山望断不知处，𫛸鴂隔花时一声。
汉沔当年控上游，孙权曾此困曹刘。三分霸业千张纸，万古斜阳一钓舟。
客怀耿耿自难宽，老傍京尘更鲜欢。远梦已回窗不晓，杏花同度五更寒。
晓来岚气不成霜，云染烟笼万缕长。醉归谁敢争驰道，尽与君王控马缰。
天上冰蚕白雪丝，裁成纨扇好题诗。南风恰住西风起，莫道班娘有怨词。
洞水悲鸣无歇时，人稀景静雪消迟。东风信有芳菲意，昨日梅花开一枝。
风雨萧萧早晚天，放衙时节也随缘。晨参暮请真丛席，不似痴人更说禅。
诗人肝肺困雕镌，往往寿非金石坚。我独适情无杰句，化工不忌遣长年。
歌管年年乐太平，而今钲鼓替欢声。裴公祠下无穷水，好乞馀波为洗兵。
庐阜当年春睡浓，花名从此擅春工。紫葩四迸呈鲜粉，如𦶟仙香透锦笼。
会峰亭对大屏风，万秀千奇耸若空。不识谁能夺造化，真仙世界一壶中。
休问霜林鹤顶丹，空庭三尺绿新攒。从渠五老掀髯笑，我自与师盟岁寒。
宰官不管僧闲事，北秀南能总未亲。说似随缘耿长老，这回住院且繇身。
去年曾约看临池，往事如今不可追。正是独禁惆怅处，芭蕉院里雨来时。
长廊籍籍履声中，邂逅欢迎得此公。会续千灯齐古佛，先拈一瓣供诗翁。
科目从来本自宽，才疏秪合作粗官。雕虫半世将何用，可惜南湖负钓竿。
月中鼓吹日中归，重领中宫拜寿闱。指点都人最欢喜，今郊恩赦每郊稀。
九华山下试春衣，还忆看春共昔时。别久相逢逢又别，一杯成喜又成悲。
金华手握管城子，端类睢阳太守须。须笔有神人不识，怒时真可气吞胡。
龙蟠此地不知年，飞去穿成万仞渊。霖雨四方今欲遍，后人空自想蜿蜒。
三十年来宿草庐，五年三第世间无。门前獬廌山常在，只恐儿孙不读书。
清标同插古军持，清似西山冻馁时。嚼蕊弄香无说处，屈平和靖已何之。
淤泥肥黑稻秧青，阔盖深流旋旋生。拟倩湖君书版籍，水仙今佃老农耕。
去年花满帝城新，今日天涯忆故人。莫怪尊前易惆怅，东风别是一年春。
梅花卸玉春寒浅，柳色描金雪意消。老子偶然诗兴动，又挑行李过溪桥。
神州赤县海环瀛，同日同时万口生。佣丐公卿齐出世，先生开卷细推评。
白石青松路不迷，隐君坟上路萋萋。当时苫块藏身处，犹说慈乌绕树啼。
旧学荒凉偶一燖，悠悠空志百年心。慇勤谁向吾儿道，圣者犹闻惜寸阴。
深荷城东老净名，菜园舍了又斋僧。磨刀石子看看尽，居士肝心铁打成。
鬼门竹管动轻灰，春色先从地底来。月落江城闻画角，五更残梦一时回。
昔年曾过岭南州，争看湘江万里流。妙手可传诗外意，乱云寒木更孤舟。
山前露立几时休，老大垂髫羞不羞。与汝云冠别梳洗，免教人唤作丫头。
前者匆匆幞被行，十年憔悴到京城。南宫旧吏来相问，何处淹留白发生。
千万乘骢沈司户，不须惆怅郢中游。几年白雪无人唱，今日唯君上雪楼。
忍死元非爱一身，百年两世此遗娠。手缝襁褓和残泪，抱向高堂回首频。
云水草亭闲自荡，风花老子动相随。如今我问徐端本，一体乾坤却画谁。
真人方术鬼神愁，出入金銮驾玉虬。济北少翁曾赐爵，胶东栾大已封侯。
愁来急泻青丝笼，欢至频开翠羽帘。中酒更须含绛雪，如花不用进红盐。
一九才过二九来，见人相唤袖难开。外头天色时时转，雪急因风缓缓回。
路入仙源万绿堆，重重楼阁倚山开。神仙与我如相约，报道仙槎八月回。
墨龙翻海几朝昏，今日晴阴似欲分。不道谷飞多作蛊，犹教歌扇遏行云。
禅心久已绝贪嗔，剧饮狂歌总是真。世态纷纷翻覆手，不图复见葛天民。
千金紫陌驻游骖，绣阁银灯酒半酣。十四年来魂梦断，今朝江北望江南。
今年病老遂难禁，二竖奔逃岂易寻。风雨三更僮仆睡，自持残烛检千金。
翩翩鹤背郭初旸，子晋相携入醉乡。东海老仙三日笑，醯鸡瓮里为谁忙。
泉螭无语笑经过，欲拊茕鳏奈拙何。孤奉明恩虽出岭，欢颜终少汗颜多。
盈科日进几时休，到海方能止众流。只恐达多狂未歇，坐驰还爱镜中头。
鼓枻乘流一丈人，入流不出返于真。厌尽世间尘垢浊，清川为濯去时身。
前后升沈二十年，向来孤冷偶同然。梦中许我传衣钵，敢望功名却比肩。
雨沐风餐夜枕戈，东征未了北防河。当时只道从军乐，谁道从军苦更多。
三日舟行风打头，春愁那更值羁愁。一年谁似清明节，忍向天涯除破休。
隔崖垂蔓蔚苍苍，隐见莓苔旧石床。定有飞仙集其下，月明时复度笙篁。
杞菊苗香雨足时，芼羹千载忆天随。食盘近觉鱼虾贵，勿笑吴伧啖逐夷。
忽惊风袂去翻翻，老子吟毫强更援。底事幽怀却成恶，鹅峰一点入离樽。
不道吾心识未真，妄将指点误傍人。惕然到此方知省，敦复真能胜似频。
千里山川含秀色，四郊鸡犬散欢声。更呼屏翳从颐指，润泽无边浃属城。
灌园为忆闭关人，静里无营动亦真。折取兰枝当华萼，佩时须悟赠时因。
一上高楼话古今，四檐凉雨碧云深。世间多少未了事，谁为乾坤体此心。
管晏治时犹有体，苏张用处更无名。三皇五帝从何出，扫地中原俟太平。
四十年间梦已非，论文谈道意方微。愿言著眼羲皇上，南北东西莫浪归。
春光得令自翩韆，富贵谁知但目前。一夜残红风雨扫，净梳枝叶待来年。
鸣琴馀暇即湖山，飞鹢传觞缥缈间。只恐双凫朝帝所，不容长伴老人闲。
秦和医国早归山，独上丹峰云半间。欲傍海螺依窣堵，有时寻月共僧闲。
尽道孤根逗暖回，缘何春至未胚胎。东皇想是怜孤独，留与群芳作伴开。
湖阴窈窕画船开，谁酹荒山墓上苔。明日归舟载春雨，风篁灵石几时来。
每为多情记别离，道傍披拂乱如丝。东风也学时人态，偏向柔条恣意吹。
离宫给事小青衣，催送琵琶向琐帏。行到芭蕉忽回想，去年此日嫁明妃。
如知道只在人心，造化功夫自可寻。若说衣巾便为道，尧夫何者敢披襟。
宝应堤成不避风，高邮湖远若行空。由来饷事今年蚤，四月楼船尽过洪。
势利驱人去若流，君才六十便归休。归时不及家无有，但问松安竹健不。
种密移疏绿毯平，行间清浅縠纹生。谁知细细青青草，中有丰年击壤声。
华郭春光欲暮时，彩绳争蹴夜忘归。佳人不道罗纨重，拟共杨花苦斗飞。
当年正觉此韬藏，岩穴于今尚有光。特特扪萝访遗迹，龙神何事报支郎。
六曲连环接翠帷，高楼半夜酒醒时。掩灯遮雾密如此，雨落月明俱不知。
十里楼台歌吹繁，扬州无复似当年。古来兴废皆如此，徒使登临一慨然。
支持病骨上南台，一眺云林眼暂开。不道云长更绕舌，已将名姓入山来。
司马家儿持酒杯，天星亦下浇崔嵬。当时若便效牛饮，定有孟津师旅来。
胸中十万宿貔貅，皂纛黄旗志未酬。莫笑蓬窗白头客，时来谈笑取幽州。
晓日园头抱瓮频，满衣寒气露华匀。老夫一箸非容易，为语人间肉食人。
千古荒台倚暮云，霸图销歇水沄沄。当时骏骨知多少，惟有乌骓不负君。
雨过荒台春草长，浮云暗处是斜阳。杏花零落知多少，黄蝶翻飞野菜香。
寒潮风退矶头白，高树红欺叶上青。飘瓦败檐秋影老，路人题作断肠亭。
官家忘却奉天时，岁晚忠州两鬓丝。今日北来车马客，夕阳祠下读残碑。
天星东壁夜辉辉，文物声明过昔时。人说宫中女学士，和成御制上元诗。
休讶朝家奏报迟，平生忠孝鬼神知。但留一片丹心在，会有天回地转时。
十年簪绂住京师，朝退看书不下帷。今日南行何以赠，一枝如玉岁寒期。
世间明暗一毫端，为底忙时不肯闲。水盛草深牛不动，始知缘业有多般。
许下无言夺少年，震而不雨月当弦。风涛渭逆艅艎没，从此无舟济大川。
为问银河事有无，宵深长自望黄姑。千家古驿离愁少，争向檐前戏网蛛。
倾摧汉祚是安昌，祇恐狂澜世莫当。自古忠言宁尽用，老臣得不戒王章。
将略兵机命世雄，苍黄钟室叹良弓。遂令后代登坛者，每一寻思怕立功。
昔年雷焕丰城剑，化作双龙入水中。去后不知谁复见，殷勤为我问渔翁。
别路寒生欲暮秋，蓼苹红白乱汀洲。江门此夕华灯望，疑是当年李郭舟。
仙翁骑鹤上青冥，月帔空留松桂林。遮断世尘无点污，横拖一抹翠烟深。
年少如何学懒残，而师恩重似丘山。但能尽孝名为戒，洒扫堂前慰老颜。
百战淮西仅奏功，澶渊欲战已平戎。三纡相绂犹公道，长为莱公羡晋公。
谁道扶风近帝都，绕台千匝尽江湖。南荒岂少同游侣，踏遍春风闻鹧鸪。
溪边竹下有幽好，扫石铺衣坐不厌。或任虚空或调息，年来仙佛笑吾兼。
三载惭无赫赫名，去时赢得士民情。相思一夜并州梦，月色秋声满故城。
薇省仙郎写翠筠，墨花香煖凤池春。庙堂元老留题咏，珠玉琅玕世共珍。
翰苑同官二十春，况兼同舍更情亲。分携莫学浮云散，时有音书慰故人。
吹落杨花春事了，小池新绿雨添痕。育蚕时节寒犹在，村落人家半掩门。
欺人一任雪堆头，岂复长怀身外愁。涉世自知今已惯，风波应不覆虚舟。
老去无心思世事，静中有业爱闲吟。有时看水看山处，举世何人会此心。
重阳昔与少年游，红袖黄花送酒筹。今日西风厓石路，白头乌帽不胜愁。
长干道上含情别，明月楼前入梦频。同是老年仍在客，如今莫说故乡人。
琳宇无尘夜色鲜，露明丛菊月临渊。世间人境双清处，诵与西风更此编。
不关老去愿春迟，只恨春归我未归。最是杨花欺客子，向人一一作西飞。
秋入吟窗夜气清，旧书虽老眼犹明。悠悠行李空长铗，落落功名负短檠。
南烹北果聚君家，象箸冰盘物物佳。只有蔗霜分不得，老夫自要嚼梅花。
蜀茶互市入西番，番马来嘶渭水寒。为报尧峰吴少保，径招属户会长安。
憔悴经年客瘴乡，把君诗卷意差强。古人三语犹嗟赏，况是珠玑满锦囊。
横石滩头古钓矶，绿波击破雪花飞。老翁识得鱼争处，手把纶竿满意归。
往年曾过凤凰城，却遇君侯朝帝京。更被王孙招隐去，于今车盖始初倾。
与君握手未经时，一水空悬别后思。心事茫茫谁共语，自持椒酒酹要离。
花间碧玉最敷腴，看挹南薰景又殊。天赋芳姿长不老，命名为寿定非诬。
帘前可爱三冬日，阶下新抽七叶蓂。昨夜灵台因预奏，彩云高捧老人星。
花红柳绿也逢时，润色青春有小时。人世苦无吾辈在，东风寥落亦堪悲。
莫道公私未判然，自忧一日用功难。便随明处猛分摆，志在希颜即是颜。
新栽杨柳舞风弱，老去海棠烘日残。且问笋根新茁几，护持留作钓鱼竿。
鸿声不到夜郎天，故国音书又隔年。两地愁心何处梦，长安秋月不成眠。
隔岸红尘忙似火，当轩青嶂冷如冰。烹茶童子休相问，报道门前是衲僧。
少游款段何从借，伯厚鸡栖未易求。看取后村翁简径，百钱聊税一渔舟。
昨日旸乌赤似金，朝来忽化作甘霖。老农失喜逢人说，滴滴来从太守心。
幽居不许穿云到，宝阁仍忘破晓登。多少从来疑着处，一齐分付打包僧。
一饭岂能忘漂母，英雄未遇有谁知。可怜屏底丹青笔，不画登坛拜将时。
风历寒窗竹自鸣，老谈还得片时醒。挽君小住君知否，恐有楞伽未了经。
竹竿坡面老别驾，饭颗山头瘦拾遗。自古诗人例如此，放翁穷死未须悲。
几夜西风叶满苔，燕巢空在锁尘埃。秋归莫折黄花赠，逗到明年又再来。
使君笑别赤城仙，来结山中大士缘。仙佛将何佐佳政，但当惠我以丰年。
善说相传唐世术，不言钱有晋人风。非钱可况言真寔，肯与寻常卖相同。
赤轴犹如水泻瓶，草颠书尽万梢青。而今老矣都休却，日课杂花两卷经。
道家山顶中秋月，照我溪南野外心。莫把萧闲作儿戏，为君清泛酒杯深。
吾宗世住望仙村，华盖峥嵘日在门。忽得祝融尤可重，方知华盖未为尊。
古人踽踽已先登，后学萧萧不再兴。顾我尪羸君勉强，百年漂忽甚风灯。
平生春蚓秋蛇手，他日阳春白雪歌。况有古灵归论道，似师此乐世无多。
人言元白再来身，我道奎中降下神。谁遣玲珑唱新曲，江南添得十分春。
浅浅池塘短短墙，眼明初识道家装。梦魂不入人间世，云雨巫山枉断肠。
悬崖千树昼冥冥，一片潭光聚五星。我欲斋心看道箓，移来午夜照疏棂。
不羡南州锦荔枝，鹤头猩血正红滋。老饕隔岁流涎甚，为趣容山半月期。
寂寞枯秤响泬寥，案淮秋老咽寒潮。白头灯影凉宵里，一局残横见六朝。
北京巡幸戒春时，扈从千官乐载驰。惟有凤凰池上客，承恩先去候鸾旗。
爱惜浓香恐过时，刘郎何事苦归迟。只应昨夜幽窗梦，飞到君边未可知。
老知书画益人多，奈此无情岁月何。欢识营丘平淡意，高堂秉烛看岷峨。
问奇十载系相思，白露怀人又此时。陶令有情君有笔，共分秋色在东篱。
山扼平湖蓄不东，地分南北指㧑中。二关形势千年壮，三国英雄一笑空。
岂有耶溪父老钱，无朝无暮在樽前。樱桃豌豆分儿女，草草春风又一年。
鬼事无形尚可疑，人伦有验众皆知。武夷山路几百里，归去西风落叶时。
哭断东风转有情，俄惊满面笑容新。当时饮水今犹醉，别是桃花半点春。
莲叶头巾道样裁，仙桃扇子午时回。扑蝇堕地犹能旋，闭阁生尘底处来。
建昌江水县门前，立马教人唤渡船。忽似往年归蔡渡，草风沙雨渭河边。
床头枕是溪中石，井底泉通竹下池。宿客未眠过夜半，独闻山雨到来时。
不到罗浮瞥六年，后期几误铁桥仙。远云不隔山真面，西麓原同第七天。
山前十里入青苍，猿鸟声中建道场。日转竹阴侵阁冷，水流花片过门香。
幸蜀殃根在一身，香囊忍委马嵬尘。池中只有残汤水，不见当时出浴人。
已凭欢伯为愁敌，更指华胥卜梦邻。数歇卖花声过耳，谁家斗草事关身。
五云楼阙耸天颜，龙烛交光万寿山。缥缈祥风来帝所，御香时得到人间。
天然云骨老巉岩，疑是飞来住此间。独坐小窗听夜雨，梦魂应不到康山。
龙向洞中衔雨出，鸟从花里带香飞。白云断处见明月，黄叶落时闻捣衣。
睡魔昼永不能降，一梦春晴赏北窗。只有敲门漫溪叟，也嫌疏懒世无双。
江梅留待主人还，见说归时得饱看。回首残花飞作雪，一峰当户正高寒。
红尘一骑露华香，不管卢龙道路长。谁信御前供玉食，不呈妃子不先尝。
随世功名迈等夷，也于竹帛姓名垂。若教范我驰驱法，六合中间知有谁。
世代江山几裂完，随宜田宅且相安。经年计较团成片，两子分开局已残。
更与梅花把一杯，醉题帖子等春来。须臾便是隔年事，留得寒香一并开。
入君旅梦来千里，闭我幽魂欲二年。莫忘平生行坐处，后堂阶下竹丛前。
萧条院落一灯悬，只为蛮乡扫瘴烟。云散碧天清似水，何妨客里度残年。
山色平分翠欲铺，烟光水气半天无。老农荷笠驱牛晚，别作人间一画图。
忆诵清江空旧鱼，流光如赴隙中驹。云沈华盖星沈海，思绝狂张与老虞。
仙侣招邀自有期，九天升降五云随。不知辞罢虚皇日，更向人间住几时。
幽香不许俗人知，才是东风第一枝。误认文君新睡足，读书窗下立移时。
百年南北战尘昏，只指长淮作塞垣。今日清河河上水，天教洗眼看中原。
考槃在涧硕人宽，淡泊生涯几岁寒。老我齑盐同味道，题诗留与此中看。
君玉风标世所希，日临小阁瞰清池。君来已隔元丰梦，鹭静鱼寒尚往时。
珍重藏名世所嘉，瑞香忒自擅声华。圣朝不瑞闲花草，纵有奇馨莫浪夸。
落落惟应鲍叔知，逢时仍抱失时悲。长杨宫殿新成赋，欲献犹疑是古词。
朱乡遥忆旧年怀，今喜名邦四子来。寄语家山多俊秀，好将朱学剩栽培。
几人大厦室庐窘，之子数椽天地宽。醉里挥毫诗胆大，不悬金印老江干。
一年遇暑一番愁，六月梢时七月头。今夕追凉还得热，何时遇夏却逢秋。
只是危吟坐翠层，门前岐路自崩腾。青云名士时相访，茶煮西峰瀑布冰。
贪廉自我非泉致，刺史诗篇万古新。展卷萧然袍笏在，世间多少负惭人。
疏花清晓嫩寒时，粉蝶霜禽总不知。未有风流如此老，为渠费尽雪桥诗。
一纸书封四句诗，芳晨对酒远相思。长吟尽日西南望，犹及残春花落时。
帐暖窗寒不愿馀，一床翻覆旧时书。寸鳞尺渎寻常水，老子而今非故鱼。
阊阖云深未启关，霓衣夹道已成班。须臾特诏仙官入，日月诸星共放还。
死国当年尚有孤，为忠为节义何殊。白头吟望天南路，老泪相逢各未枯。
篱边雪畔影横斜，应讶何郎太瘦些。未可被渠瞒老眼，玉堂茅舍一般花。
良人的的有奇才，何事年年被放回。如今妾面羞君面，君若来时近夜来。
醉时颠蹶醒时羞，曲糵推人不自由。叵耐一双穷相眼，不堪花卉在前头。
卯君为我凿圭塘，荆棘化为云水乡。昨夜荷香新雨过，一年劳费尽销忘。
间关得侣情尤重，冷淡论交味更长。纵使出门还有碍，几多世路险羊肠。
孤负溪桥雪与梅，怕寒不肯出门来。欲邀郑老同清赏，争得梅花六月开。
赵州古佛不同时，赖有斯人慰所思。搜搅枯肠无一物，梦回日影上花枝。
凤皇不出几何年，莫怪山花惜杜鹃。一样春风好毛羽，回头曾管蜀山川。
九寡奔亡一老姬，白头蛮叟嬖西施。二公费尽平生事，深屋婵娟世得知。
朝朝车马如蓬转，处处江山待客归。若使人间少离别，杨花应合过春飞。
卢橘花开二月天，春风怀抱自年年。客来问字不暇答，且教官童学种田。
急起翩翩白鹤双，黑云将雨欲迷江。人间未有高栖地，何处深山著老庞。
二十馀年寄此间，盖芜尘土翳朱颜。今朝子母应相贺，且喜春来返故关。
欲唱清歌却掩襟，晚风亭子落花深。坐中年少休轻听，此曲先皇有赐金。
甲子虽推小雪天，刺桐犹绿槿花然。阳和长养无时歇，却是炎州雨露偏。
为念春来客思悲，欲教一醉对花枝。那知饮量新来减，不似江亭看妓时。
一川修竹映疏花，川上时闻响钓车。似到秦人种桃处，谁知梦断却还家。
少年惯服白朱砂，养得容颜故似霞。生长六桥杨柳岸，不知湖水是侬家。
寺主善为无米饭，病人要吃没钱针。皇都诗老多才思，收拾酸寒入笑林。
雨洗芭蕉叶上诗，独来凭槛晚晴时。故园虽恨风荷腻，新句闲题亦满池。
独居迢递忆吾兄，犹记当年童稚情。万事相看俱潦倒，流光如梦迹如萍。
坡仙戏墨是信手，松雪晚年深得之。两竿瘦竹一片石，中有古今无尽诗。
玉关初未解秋防，苜蓿春深绿更长。好遣霜蹄空冀北，未容归老华山阳。
经到玄科大法中，先持道德济阴功。三清有路人难到，但守虚无一径同。
小径黄花艳艳开，晚风时有异香来。长杨红粉知多少，争似年年照酒杯。
江行初见雪中梅，梅雨霏微棹始回。莫道无人肯相送，庐山犹自过湖来。
一顾成周力有馀，白云闲钓五溪鱼。中原莫道无麟凤，自是皇家结网疏。
满城箫鼓沸春风，爆竹声喧凤蜡融。三十万家齐上彩，一时灯影照天红。
素液浓甘胜醴饴，偏零翠柏瑞明时。何如溥作丰年泽，万物涵濡被福厘。
十年宝剑行边友，半夜寒灯梦里家。细雨短墙新佛院，小堂香满荔枝花。
两岸青山啼鹧鸪，船头白发僧跏趺。凭谁借得云林笔，一抹春江老衲图。
老辞游冶寻花伴，病别荒狂旧酒徒。更恐五年三岁后，些些谭笑亦应无。
入关莫恋铜驼陌，待诏行趋金马门。场屋若归丞相府，可无公道得推尊。
归根复命复元真，气入四肢精养神。神气若还俱不散，混同尘世一闲人。
二麦黄时气似秋，冬青花落雨才收。北窗暂假须臾睡，又听鹁鸠啼树头。
桃符门挂映春联，爆竹声中又一年。队队轻衫香笼袖，斗鸡日费几千钱。
不爱韩康早避名，爱他垂老解多情。调得歌儿声似管，当筵唱出是刘生。
摇摇小辇过灵台，为忆周文一怆怀。盛代不劳闲望气，朝阳时有凤凰来。
晓风抹尽燕支颗，夜雨催成蜀锦机。当昼开时正明媚，故乡疑是买臣归。
尚谓乡邦离有合，忍闻丘垄夜无晨。夕阳古道曾经别，肠断西风泪满巾。
春朝湖上风兼雨，世事如花落又开。退省闭门真乐处，闲云终日去还来。
为爱听琴亦此来，道香庭院得徘徊。羽仙羞种桃花看，一味湘兰绕屋栽。
吴歌楚舞送年华，忆著终还不似家。今日春风吹梦醒，铜山寺口见梅花。
睡乡天地肃秋风，日日欣随宰我踪。靖节有人须命驾，道途何事不相逢。
千里争衡最少年，马骄风疾喜行前。正当许下迎天子，玉树生埋在九泉。
老母康宁儿壮大，一堂慈孝有谁如。吾家前代八登仕，喜有云仍知读书。
懒慢无才可热官，良辰何以博亲欢。翻思田舍朋簪盍，浊酒青灯语夜阑。
福田争说在修桥，附郭良畴水尽漂。岁岁老农曾顶礼，慈悲何以救青苗。
日暮下山投宿处，风前闻客诵经时。分明此处此时节，总在目前人不知。
花柳依然弄晚风，才郎袖手去无踪。不知郿坞金多少，争似卢门席不重。
漫寻蝴蝶却成痴，欲趁蜂儿转更疑。自是心情怕时节，不如闲处伴黄鹂。
短薄远山葵藿知，也教冯妇下车迟。晓天一啸长风起，试问人间老画师。
马蹄经岁踏红尘，闰腊光阴已觉春。迟日暖风真可爱，年年长是伴行人。
一片春云绿正饶，枝枝尽作凤皇条。他年傥得成焦尾，不待琴心已就挑。
山杳云深路更纡，绿杨深处结吾庐。春风淡荡鸟声寂，时有良朋访起居。
老无稚子为应门，病有毗耶伴此身。相府梵宫均是幻，却须舍宅即离尘。
十载忧时一念深，竟成身世此浮沈。斜阳满目萧条事，写作长歌次第吟。
放浪三江又五湖，头颅见醢亦何辜。世无刚者不用覆，往侑一觞随蜜酥。
春来常苦少晴阳，纵有幽花未肯芳。不是骚人催唤醒，煖风迟日也无香。
谁言似病元非病，一日之间行四时。不用文殊来问疾，个中实怕有人知。
莫将琴剑老京华，到处溪山即是家。惟有薰风能解愠，不辞相伴到天涯。
新知县是旧官员，说与田家汝有缘。安稳过冬耘二麦，明年才胜似今年。
翩翩飞鹭满西雍，老鹤相依只涧松。高岸乌纱摩醉眼，救时勋业付姚崇。
风暖空庭草色青，门如市处不曾生。闲中玩物窥天意，始悟春风也世情。
沧海鲸波天汉长，壶公东影拂扶桑。彤云彩雾行空壁，此是人间素老乡。
去年骑马黄沙岭，正在燕山北尽头。今日又从梅岭过，八千里路思悠悠。
独寻危坂出高冈，蔓草荆榛古道荒。谷口人家似仙馆，几间茅屋荫垂杨。
花外莺啼三两声，坐中有客不胜情。纵令花落春光老，犹向垂杨树底行。
几度寻梅出帝京，冒寒驴背句偏成。霜飞涧道瑶华洁，霰集云根玉屑清。
象骨峰头蟾皎皎，凤凰池上影团团。欲明千里同风底，未出门时话已圆。
青年出仕奉明君，老去投簪卧白云。千载周颙风致在，北山先自错移文。
天公恶剧逐番新，赖是今年有主人。君子亭中眠白昼，燕公楼上眺青春。
玉皇端拱白云乡，扣额何时上绿章。威凤祥麟都网尽，后人谁更说昭王。
兜罗绵云常满谷，勃落叶衣无四时。中原百战血涂野，此老醉眠初不知。
一声河满遏行云，恨逐飞花委路尘。莫道尊前无泪下，听歌不是旧时人。
临春台榭半啼鸦，昔日能堪几丽华。前道只今都是柳，谁人知有后庭花。
志士宁闻毕世穷，此间从古混蛇龙。尚能忍耻墦间祭，安用追惭饭后钟。
西风吹梦楚江秋，雁正来时妾正愁。怕有帛书天外至，画眉未了急登楼。
新住寒山绿玉川，连光晓映卜丰年。已堆万户千重璧，谁靳沿门一个钱。
谪仙楼下吊诗仙，千载风流世共怜。烟雨一江无月色，鲸鱼风起浪花圆。
为问昌平吴典史，到官民事近如何。清时雨露涵濡厚，想见丰年黍稌多。
人言岁稔催科易，我念民贫积欠多。政拙不归嗟已老，空馀一饭愧廉颇。
汉使却回凭寄语，黄金何日赎蛾眉。君王若问妾颜色，莫道不如宫里时。
千年事往不须悲，后此千言未可知。今日繁华天下最，我来刚费七言诗。
淡淡晴光倒浸川，去年风景似今年。何人疋马郊行急，茅屋家家待举烟。
见说朱樱正及时，眼穿火齐晓云披。筠笼走送还能否，好带朝霜摘几枝。
会合无由叹久违，一年一度是缘非。而予愿乞天孙巧，五色纫针补衮衣。
便教老眼怎昏花，书债如何也不赊。更有一般春枕梦，合眸便到故人家。
晓路云埋拨未开，霜风空老栋梁材。平生不识悲秋事，今日白头何处来。
沙头倾盖重青年，别后重歆单父贤。好看岁寒冰雪表，管教松柏转巍然。
过颡因人激跃成，撤珠取类亦虚名。偶观却忆钟离意，委地当时事独清。
西风萧瑟入船窗，送客离愁酒满缸。要记此时分袂处，暮烟细雨过松江。
挥毫不敢和阳春，逸少休论北面人。但使醉中常作客，有神词赋却怡真。
老子今年懒赋诗，风光料理鬓成丝。青羊宫里春来早，初见梅花第一枝。
海坛门外浪滔天，妾上城楼君上船。回首西风深巷底，梅花霜月夜如年。
夹浦桥西芳草新，当时此地共迷津。年来买遍松陵棹，犹是江边失路人。
久不逢人道姓名，从来愚谷寡将迎。教儿莫漫除秋叶，庭叶自深人自行。
新诗一任世人传，陆贾祠边好放船。今日莫论南粤橐，箧中元有卖文钱。
扫石焚香任意眠，醒来时有客谈玄。松风不用蒲葵扇，坐对青崖百丈泉。
丰隆故犯青冥上，列缺应逢返照回。楼外细蟾呈窈窕，枝间少女故徘徊。
道济群生心尚歉，知周万物礼逾勤。能为世上难行事，始是人中寡过人。
举世唯知妇寺忠，荔枝兴叹只坡翁。羡君识鉴追前哲，敢不低头拜孟东。
千顷琼田徒手得，连云彩阁一朝成。平生富贵梅时健，肯作穷人冻饿声。
年去年来来去忙，倚他门户傍他墙。一封朝奏缘何事，断尽苏州刺史肠。
黄花照眼又经秋，山自青青江自流。多谢龙头鳌禁客，年年把酒到江楼。
手把枯桐倚绿萝，白云深处少人过。春风一曲猗兰操，应是牛山美木多。
忆昔銮坡寓直时，琅玕节下遍题诗。十年湖海仙凡隔，今日披图有所思。
经年理郡少欢娱，为习干戈间饮徒。今日临行尽交割，分明收取媚川珠。
破浪长风志不群，丈夫雄武不须文。时穷醉尉犹相厄，粟饭何心到庾君。
三日半存何必恋，一年去尽不知留。春风只在虞山外，袅袅将来笑白头。
闻道孤根暖已回，扶筇携酒出山来。数花羞涩西坡上，也当春风一度开。
行营昨夜运粮回，今日还差送甲来。道路奔驰何日已，石田强半是蒿莱。
春风疑不到天涯，且任芳尊恋物华。谢却海棠飞尽絮，一年容易即黄花。
长安西出咸阳道，行尽平沙渭水澄。便欲题诗怀往事，伤心忍见汉诸陵。
曾蹴交河度黑山，霜蹄飒飒汗斑斑。如今四海无征战，老向春风十二闲。
缙云溪上缙云山，春水流出桃花湾。白头道士鹤为马，月明骑过居庸关。
人物于今叹渺然，孤坟宿草已生烟。日暮行人道傍会，应逢年少与谈玄。
圣明天子见升平，二纪颁春下禁庭。今岁御前争进表，明年七十贺慈宁。
曾醉江梅烂漫时，北乡寒冷见花迟。知君独倚瑶林赏，不向春风赠一枝。
一刻之间值万金，苦无人可共幽襟。几年不作西湖想，听得啼莺不自禁。
击壤声中酒国春，海风吹老石边身。桃花几树衡门下，我是唐虞一辈民。
年少毋庸毁洛阳，才高虑远策深长。如何宣室成虚问，才傅长沙又傅梁。
柳下杯盘野老过，□□□□□□□。绿波南浦伤心别，黄犬东门奈尔何。
江边谁种木芙蓉，寂寞芳姿照水红。莫怪秋来最多怨，年年不得见春风。
一带沧波两面山，扁舟中去几时还。浮生多半在离别，此意明知未肯闲。
灯煤和就染双眉，想得春窗欲曙时。只为顾家妇大好，五年尚赠合欢诗。
燧人钻火应时分，颁赐诸宫尽乐闻。堂上美人无用处，旋燔金饼炷兰薰。
怀抱因公得好开，鬓须嗟我怕年来。敲门既辱频传句，守岁仍呼共引杯。
晓日烘窗度隙尘，朝来光景属闲人。有时被暖贪浓睡，客到门前且莫嗔。
华山长卧堕驴翁，功成海外虬须老。天下已属赤符人，惟有桐江一丝好。
生平不肯见王公，蒙被清吟道自尊。寂寞彭城非昔比，风流何处觅曾孙。
七十馀年一老翁，心情鹘突脑冬烘。寒衣无妇无人补，日日关窗怕北风。
长淮一道入沧溟，滚滚黄流若建瓴。回首故乡何处是，春风多少短长亭。
去年夜半草军书，今岁平安一事无。且愿吾皇千万寿，早教车马会东都。
兰砌欢传书种子，宝刀剃发月初弥。绝怜雅致高于俗，点易残朱抹囟儿。
匆匆时节逼年光，客子愁随至日长。遥忆故园今把酒，家人应说在西江。
人世仙家本自殊，何须相见向中途。惊鸿瞥过游龙去，漫恼陈王一事无。
江天淡淡江水平，江岸有花红作穗。今日特向都城开，昼时只合衔鱼翠。
异物当时许晋卿，几年思渴动诗情。龙庭风细沙堤软，玉辔雕鞍正好行。
花信东风第几回，萧条门巷老苍苔。汉宫尽有新钻火，无分传将一点来。
枝枝方直绿参参，林叶疏红始见心。却恐当时恶圆佞，结根遥向楚云深。
夜梦孤山放鹤翁，道人忙打五更钟。觉来摸索□□月，笑指枯藤问晓风。
数仞宫墙一路深，屯云交翠落青阴。红尘十丈知何处，秪引薰风养道心。
青娥曾侍内家宴，少别鸾舆思万千。况复西风无限恨，镜中衰飒不如前。
小艇上时皆绿水，短筇到处即青山。二十四考中书令，不换先生半日闲。
蚤年骑马听朝班，头白还乡看旧山。涧水松风应笑我，老来方得片时闲。
玉台居士玉台眠，碧海三山病枕前。君欲有为休问我，白头世事已茫然。
南轩北牖又东扉，取次园林待我归。当路莫栽荆棘草，他年免挂子孙衣。
放生何足为爱物，施药因行聊结缘。山舍老翁无事业，只将闲事占流年。
归心摇摇若鞦带，哀操切切如蝉吟。百年双鬓欲俱白，千里一书真万金。
只作离家一月程，如今一月正飘零。定非官禄星临命，想见流年是客星。
锄荒巳出墙根路，剪绿仍分雪后栽。便与数椽容我老，当留一径待君来。
登高时节殃鸡犬，乞巧风流狎女牛。何似今朝酹忠魄，残杯一洗世人愁。
禅言难后到诗言，坐石心同立月魂。应记前秋会吟处，五更犹在老松根。
一头细发两分丝，卧见芭蕉白露滋。欲令居士身无病，直待众生苦尽时。
长堤百里并山回，漫漫沧波鉴影开。要看天工种明玉，请君少待盐风来。
无限荒山秪一家，竹园蔬圃寄生涯。老翁手种石楠树，三十馀年看好花。
一气冲融转大钧，四时舒卷见全身。若云春向晨钟断，须信诗人未识春。
王府原头芳草芊，却怜杜宇自年年。停杯试向窗前看，飞尽杨花几树绵。
平时共语不成些，痴坐空彫藜苋肠。谁遣春风入牙颊，诗成忽带小山香。
平泉花木四时春，抛作朱崖万里身。争似弇园三五步，尽将春色付游人。
铦锋淬锷未由降，梦底生花愧老江。要见太平无事日，杀青书里作长杠。
藏春花木望中迷，水复山长道阻跻。怊怅老年尘世累，无因重到武陵溪。
开笼放鹤空山里，岩畔梅花野兴孤。天子当时重封禅，西湖合着老林逋。
堕絮飞花又一年，黄梅小雨暗平川。莫言晚起家何事，日傍南池数绿钱。
莫说当年窦十郎，君家丛桂互流芳。灵台更有天然妙，不待秋风也自香。
令君忧乐与民同，灯火随时祝岁丰。我亦颇怀归去乐，田蚕处处逐儿童。
廿年不踏琳湖路，修竹依肰旧日清。醉后错疑湖水上，东风吹落鹧鸪声。
问喘轩车驻道周，不因群斗少迟留。若言燮理成虚语，试问齐王觳觫牛。
平生落落苦难合，十五读书今老翁。却怕秋来添客思，梧桐昨夜又西风。
履癸昆吾祸莫移，应天重造帝王基。子孙何事为炮烙，不念嘻吁祝网时。
未跨门时已不疑，小空看屋大空随。莫教古佛堂消息，蹉过同茶共饭时。
六诏彫残旧战场，青山无恙一松长。王孙老去荒祠在，颇耐兴亡是夕阳。
燕忙莺懒听芳词，忆醉西湖画舫时。山墅不知春早晚，隔墙数点堕书帷。
柳影波光锁院深，一尘不到市声沉。多情惟有双灵鹊，时到庭前送好音。
亚夫重过柳营门，路指岷峨隔暮云。红额少年遮道拜，殷勤认得旧将军。
暂逐东风别海涯，去年营垒是谁家。春光浪信江南好，到得江南又落花。
传闻一战百神愁，两岸彊兵过未休。谁道沧江总无事，近来长共血争流。
德既能明效自充，黎民皞皞变时雍。神功妙用浑无迹，只在纯而不已中。
太白当年夜郎谪，一樽聊与故人留。南湖乞得郎官号，从此名传五百秋。
山僧心与迹俱闲，未限居山及出山。长对芭蕉闲不过，时留一偈叶中间。
湖山风物逐灰飞，愧我行吟雪里归。认得吴姬年十八，从来不减旧腰围。
至节家家讲物仪，迎来送去费心机。脚钱尽处浑闲事，原物多时却再归。
庐岳崚嶒五老峰，鄱阳秋水浸芙蓉。凌风欲挟飞鸾去，坐听天池万壑钟。
银烛金屏坐碧堂，只言河汉动神光。主家盛时欢不极，才子能歌夜未央。
吹暖东风自不忙，徐徐一例与芬芳。轮皴倚岸老杨树，也向梢头开嫩黄。
于归不负许身时，一语随君未敢欺。地下若逢前代主，休将底事与他知。
江村小筑兴不浅，奈有灵山香火缘。经世心知焦谷颖，归耕犹恐度公前。
烂茅遮屋竹为床，口诵时文鬓已霜。妻病无钱供药物，自寻野草试单方。
袁涣当年死亦甘，云长平昔竟何贪。刘巴项领刚如铁，也用随群拜武担。
春山曾记别匆匆，多少传言诗句中。远目不穷天万里，几随西日送征鸿。
按剑孤营落日昏，楚歌声里汉兵屯。当时国士无存者，独有虞姬不负恩。
当时避地乾坤窄，此地安家日月长。草色几经坛杏改，浪花犹带洞庭香。
贝叶松枝想暂闲，半囊乘兴几时还。船窗月上沧洲远，应有诗题忆旧山。
乘田委吏责无多，旧学年来竟若何。开卷新诗可人意，到官无复废吟哦。
一劝农家莫惰农，春来雨水已流通。有男有女勤耕绩，必定时和更岁丰。
新喻清江两县畿，荒冈漠漠使人疑。江南道上谁为比，湖北京西日暮时。
石桥横路水溅溅，百尺琳宫馆列仙。闻有秦人来避世，至今修竹上参天。
紫虚阁上几丹成，杵臼声残月自明。不是长公词翰绝，世人谁记率生名。
道人新自象州来，殿院从容得屡陪。坐上拆书归有日，愁容忽作笑颜开。
月底风前意味多，不妨伫立胜婆娑。轩中君子知多少，遣汝乘轩看若何。
燕寝凝香梦更清，梦回得句快吟情。可怜人化辽天鹤，池上年年草自生。
乱世无家天地悲，达人情绪几人知。老人离索朋来乐，不负春林百鸟啼。
庖人先去几多时，赖是先生惯忍饥。扪腹只堪供一笑，穷途何事不差池。
南国新声妙入神，临岐一曲可怜人。为向四时歌子夜，也应白雪和阳春。
云湿烟封不可窥，画时唯有鬼神知。几回逢著天台客，认得岩西最老枝。
江上经行四十秋，今朝始得驻扁舟。老夫宁复重来日，欲去殷勤更少留。
苍石红泉少隐家，牵牛延蔓绕篱笆。不知满径秋多少，凉露西风淡泊花。
梦破巫峰十二鬟，家山逸驾尚容攀。桃花见面东风里，应笑陈人老上颜。
垂老何时见弟兄，背灯愁泣到天明。不知短发能多少，一滴秋霖白一茎。
浮世侵寻四十将，劳生何以称冠裳。回思丁未看辛丑，别有愁根更是长。
嫩绿微黄碧涧春，采时闻道断荤辛。不将钱买将诗乞，借问山翁有几人。
问讯春山绿萼梅，今年还有几枝开。主人曳履花香底，谁是渔樵可往来。
二十年前学采樵，采樵只采嫩枝条。何如斫倒大松树，勾得三年两载烧。
山风飒飒木萧萧，挑尽青灯夜正遥。但得诛茅临涧水，长年饮酒咏离骚。
吴王台下水漫漫，榆柳萧条兵气寒。无那兴来催棹去，到时应自忆长安。
采石江边踏鲤鱼，华山县里自骑驴。世间非醉亦非睡，白堕黄粱莫笑渠。
莫种西湖浅水滨，水清花艳各伤神。春光不与花相妒，花到开时却妒春。
时入三秋气已清，节临七夕露初零。如何老子临风坐，也望天河牛女星。
秋来何物伴吾真，药菊甘香最可珍。见说缭潭人不老，肯随杂色斗时新。
高阁明霞飞采缯，时搀鹤下与人乘。较胜句曲先生宅，客亦容登最上层。
队里惟夸三圣奴，清歌妙舞世间无。御前供奉蒙深宠，赐得西洋塔纳珠。
水云烟月市桥西，菱角荷钱已满溪。读罢黄庭三百首，人家茅屋午时鸡。
短行轴了付三铨，休把新衔恼必先。今日便称前进士，好留春色与明年。
宝络珠璎佛子龛，荒原断涧隐君庵。清言悟法无人会，时有游蜂细细参。
海外归来衰鬓皤，浩然之气笔嵯峨。富贵不淫贫贱乐，万年千载一东坡。
天寒愁思正茫茫，匹马周行野树苍。遥想韩公昔年事，声名留得后来香。
归隐桐江知几春，静看浮世一沤轻。此心有处元无着，误说持竿作钓名。
十年踪迹两浮沉，此日逢君潞水浔。无奈相逢又相送，临岐回首共沾襟。
优昙初现叶团团，错落明玑走碧盘。沆瀣莫将鱼目比，看时容易觅时难。
菊枝倾倒不成丛，桐叶凋零已半空。自是老来多感慨，不应萧瑟为秋风。
西望临洮地苦寒，明时远戍莫辞难。好敦孝敬奉慈母，更尽勤诚悦上官。
沙风漠漠卷烟湖，默默渔舟似有无。五老回看更痴绝，渠应怪我得工夫。
自笑寻花独后期，残红粘砌绿萦枝。寻常日对犹多恨，况是斜风暮雨时。
莫问诗仙与酒仙，相携飞舄遍山川。行歌五岳随明月，每处峰头住十年。
年才五十便休官，却向床头学弄丸。不觉冁然开口笑，邵家生活这般般。
出家毕竟事如何，超越情尘敌死魔。莫向丛森贪饱暖，百年光境等闲过。
沈沈台馆绿阴浓，一榻高眠咏午风。时止时行皆乐地，梦魂依旧白云中。
俯仰之间又一年，即看科诏下天边。功名万一来相逼，试向荣途小著鞭。
高桐深密间幽篁，乳燕声稀夏日长。独坐水亭风满袖，世间清景是微凉。
青青独羡水中蒲，谁倩良工写作图。也无尘俗也无色，留待山窗伴老夫。
槐宫悉混玉石焚，庙貌依然惟古云。须仗吾侪更修葺，休教风世丧斯文。
未老江湖忧国身，端州风节诵人人。包公奋井今无恙，过客尤堪慰渴尘。
本希上圣忘言学，傍采南华寓意书。去伪即真虽有道，未知人意自何如。
年华将去野梅知，春色初来柳眼移。偶到前村闲指点，数峰残雪淡晴时。
懒值悬弧浑不记，老当还笏复奚疑。潞公未得为全福，晚惜斋旄尚涕垂。
帝城西觅古丛林，万木寒垂六月阴。庭下闲花斋后偈，门前空水定时心。
玉笙声度隔春霞，疑是当年子晋家。深琐重门人寂寂，东风飘出粉墙花。
一时药笼召参朮，何事全家傍翠微。勿谓小山招不出，太平须要隐人归。
宫府相图势不收，国家何有各身谋。纵无管蔡当时例，业已弯弓肯罢休。
楞严寺里论文夜，马谷山前看猎时。壮志已随流水去，遗编读罢不胜思。
不到湖潭二十年，湖潭依旧故山川。聊将杯酒奠青草，风雨萧萧忆昔贤。
得接英贤喜可知，人生能得几多时。自从别后颜容改，恰似庭前雨旧碑。
今年逢闰讶春迟，积霰凝晖似腊时。杨柳何因飞早絮，梅花浑已拂残枝。
好去凌空锡杖飞，凤林关外道场稀。莫言衲子篮无底，盛取江南骨董归。
羊裘那肯换簪缨，一曲桐江老此生。高节终扶炎汉祚，鱼竿不是钓虚名。
书工如画画如诗，王掾当年固不痴。昨日里中歌舞伴，人前解唱北山词。
洄渊浩荡白鸥飞，老懒时来坐钓矶。岸帻行人聊自适，不应憔悴似湘缧。
暂拟兰舟访隐沦，子规何事劝行人。满山松柏云来往，谁道王维画逼真。
万朵千枝满谷中，含成谷口是墙东。先生老向花中坐，莫放东风落晚红。
不宜有怒徒倾地，自代无功可补天。争忍竞驱千万骑，又相驰突二三年。
同乡相遇说瀛洲，海阔天高白雁秋。老我不禁霜雪苦，俸余应为买貂裘。
高柳螀啼雨后秋，年光空感泪如流。满湖菱荇东归晚，闲倚南轩尽日愁。
敏捷为文笔不休，何妨缩手小迟留。名驹已自思千里，老子终当让一头。
莫道神仙事渺茫，高人曾见海生桑。无因驻马寻清景，极目西南世路长。
漏滴铜龙夜已深，柳梢斜月弄疏阴。满园芳草年年恨，剔尽灯花夜夜心。
黄叶西风何处村，茅檐立马问寒温。江东渭北情无限，樽酒他时得细论。
金鸭香烧午夜烟，空弹宝瑟怨流年。东风一架蔷薇雪，老尽春风是杜鹃。
渺渺笙歌散石筵，霓旌吹断网蛛悬。经年不锁青鸾殿，野鹤飞来玉几前。
昔年曾侍老姑傍，诲我全身只退藏。长恐风流便疏远，子犹他日及升堂。
文章随世作低昂，变尽风骚到晚唐。举世吟哦推李杜，时人不识有陈黄。
水殿骊山浴未乾，渔阳鼙鼓入长安。燕京闻道明驼发，又向温泉赐合欢。
风寻里裂几年衾，楼外梅花月色深。流动春光都满眼，自将功业问成心。
格是而今老有馀，行行真欠瘦筇扶。不将心絮随风起，一恁闲花有似无。
溪边明月扫不去，竹下清风时一呼。天与乃公供打睡，莫安桥板引樵渔。
山花争插满头红，芦叶乌乌弄晚风。桥大板平牛步稳，老牛差后不愁侬。
世事昏昏酒正酣，苦言难药盗言甘。李庭男子真奇绝，便是吾乡小澹庵。
九衢尘里一书生，多达逢时拥旆旌。醉里眼开金使字，紫旗风动耀天明。
梅花摘索未全开，老倦无心上将台。人在江南望江北，征鸿时送客愁来。
和靖门前雪作堆，多年积得满身苔。疏花个个团冰雪，羌笛吹他不下来。
草暗颓垣似断峰，孤村遥带夕阳舂。无边烟树重重合，多少人家紫翠中。
云雾猊香锦绣堆，千官重列序宾仪。欲知湛露零萧处，尽在天杯侧劝时。
眼前立是抱桥尸，悔不湔肠背后儿。洛度老胡闻血臭，汝虽合爪我攒眉。
何处风光似去年，豆花含雨草含烟。无端见月思千里，卧看行云曲槛前。
大江南畔五松西，潘岳风流梦有诗。归路经从定留挽，莫教父老见旌旗。
伊川去后几多年，道在离堆沫水边。身任兹文须着力，莫将人事属之天。
昔年曾伴玉真游，每到仙宫即是秋。曼倩不归花落尽，满丛烟露月当楼。
使旃尽道有回期，独陷羁臣去牧羝。中尔含沙浑小事，白云飞处楚天低。
夜雨当年旧话空，草庐应记乱山重。归来若上松楸望，前对南屏巾子峰。
长松拂云生昼寒，沙上草阁俯江湍。幽人竟日少尘事，白鸟青天到倚阑。
清香漠漠影疏疏，千古诗工说老逋。姑射仙人留幻质，石湖今即是西湖。
乱山高下昼冥冥，樵水东头数点青。闻道山间明月上，几回风雨只从星。
年运而往君自宽，此生毕竟有衰残。语讹嚼废寻常事，只作儿童䃣齿看。
行尽跕鸢水上头，裹尸方始得心休。闲驱款段随乡里，我亦君家马少游。
一别迎銮十八秋，重来意气落旄头。平山老子不收拾，南望端门泪雨流。
慇勤寄信胜邮音，合把君心印我心。老老及人仁者事，祝君毋得任浮沈。
曾随阿母汉宫斋，凤驾龙𫐌列玉阶。当时白燕无寻处，今日云鬟见玉钗。
为云为雨话头长，十二峰前事渺茫。尽道翠眉愁未展，不应犹忆楚襄王。
刑名去取漫忉忉，惭愧官家五色毫。老矣弟兄无用处，只应警锐属儿曹。
百丈悬泉旧卧龙，欲将肝胆佐时雍。惟愁又入烟霞去，知在庐峰第几重。
乱点连声杀六更，荧荧庭燎待天明。侍臣已写归降表，臣妾佥名谢道清。
耕破威音那畔田，向来荒草不知年。铁牛闲卧无人唤，回首芃芃绿满川。
一宿分明不易投，老拳要觅死冤雠。不应荒却娘生也，自是无人敢出头。
红杏墙头最可怜，腻红娇粉两娟娟。晓来并逐东风尽，容易分飞又一年。
寒窗一穗篆烟斜，纸帐孤眠对月华。信是道人风味别，枕边祇欠着梅花。
红杏花开柳欲丝，曲江春色醉归时。金鞭策过蛮夷邸，尽指郎君似太师。
蒲团安坐地炉温，无位真人出面门。世上不知何岁月，断钟残角送黄昏。
一壑风烟自可留，十年湖海漫狂游。短衣射虎真堪乐，莫恨将军老不侯。
西岩老宿雪垂肩，白石为粮四百年。喜我未忘山下路，慇勤握手一欣然。
东轩正似虚空样，何处人家笼解盛。纵使盛来无处著，雪堂自有老师兄。
丝纶阁下染龙香，幸得蒙恩侍玉皇。元自笔花轩里进，常时亲洒出天章。
乌石山中生紫芝，少谷先生归去时。赠君试作远游曲，较似仙人碧落辞。
自夸歌舞胜诸人，恨未承恩出内频。连夜宫中修别院，地衣帘额一时新。
邵尧夫者是何人，岁岁春秋来谒君。车小半年行一转，非如骏马走香尘。
仕宦端平甲子岁，结局景定壬戌年。有北窗凉来枕畔，无南风尘傍扇边。
困雨愁烟湿锦丝，脂痕轻染最娇枝。曲阑长断春风晚，花未开时色已衰。
君艇君斋古所呼，忘年忘病舜之徒。莫言外史无凭据，曾见当时拉背奴。
几日无缘见叔度，令人鄙吝不能忘。新篁绕阁薰风细，还肯时来纳晚凉。
江发岷山如瓮口，汉从嶓冢又东流。滔滔江汉为南纪，我忆禹功时倚楼。
拄杖横担得自由，冷云飞雪下南州。殷勤要识庐山面，五老峰前一举头。
山僧问我梅花妙，何事无诗只笑看。万物本知梅一我，老夫今日对谁谈。
南朝词臣北朝客，归来唯见秦淮碧。池台竹树三亩馀，至今人道江家宅。
雪藕前身玉井莲，与泥俱出又经年。长卿渴杀郫筒酿，乞与春塘范堰船。
天禄高从汉省开，著书谁似子云才。自言清净元无染，第少陶家归去来。
沟上苍崖丈五高，昔人题此诧边劳。到今二百年来许，一片空围半野蒿。
十诗愁绝寄情深，字字分明道苦心。薄税轻徭眼前事，拟将方寸作甘霖。
面脸丹如朱顶鹤，髭髯长似绿毛龟。欲知相府生辰日，此是人间祭灶时。
再见涛头涌玉轮，烦君久驻浙江春。年来总作维摩病，堪笑东西二老人。
尚有残春已可怜，那堪宿雨夜溅溅。道人若有惜春意，赤脚来看也直钱。
云际依依认旧林，断崖荒磴路难寻。西山望见朝来雨，南涧归时渡处深。
十年佛迹留于此，屈指山门皆所无。今日清诗重褒述，禅林又复有犀渠。
如来实相现斯光，五岭从今为破荒。报语石梁须侧耳，莫多欢喜为人忙。
微吟仰屋耐调饥，腹负将军竟是谁。侧耳邻翁隔墙唤，黄鸡粥熟是何时。
高槐老柳舞南风，晴日家家蚕麦中。芟尽黄云见原隰，却教风雨洗长空。
故国松楸魂欲断，山城伏腊亦堪怜。莪蒿细辨年来味，兰芷轻笼雨后烟。
谢傅从容谈奕日，终军慷慨请缨年。风云阵列沙河上，虎豹旗翻帝寝边。
白鹤东飞去不回，不知何处是蓬莱。汉皇虚筑迎年观，嬴帝空馀望海台。
谁识山中别有春，梅花为梦草为茵。更馀布袋残书卷，不恨身贫恨道贫。
十口相将泛巨川，来时暖熟去凄然。关津若要知名姓，定是孤儿寡妇船。
茅茨傍水似浮家，自把苹洲缺处畬。鱼菜常多蔬菜少，荠根挑尽到芦芽。
芳郊走马踏青行，随意空城春草生。绿柳阴中鞦韆影，游人知道是清明。
江芦叶叶生秋思，相对闲窗伴晚风。想得涂菘胡伯武，此时情味与谁同。
经年列馆帝城东，日日郊游引辔同。醉里忽闻歌别调，愁看芳草向春风。
世俗何知贫是病，神仙可学道之馀。但知白酒留佳客，不问黄公觅素书。
大年貌得寒江雪，凫雁沙头野彴微。个里有诗谁会得，情知不道一蓑归。
锦江宫苑已成尘，啼血千年恨益深。月满空山花满地，一声愁杀未归人。
当年二老叹云云，犹喜坡翁返故乡。展卷如今但陈迹，丘原无复起苏黄。
依依杨柳并阊门，歌断吴歈黯别䰟。落絮看时和泪点，柔条折处带啼痕。
朦胧两眼著玄花，认取空中起灭华。我是官曹老庞蕴，终无瞎棒与盲枷。
江海三年拥使旌，江风不动海波宁。瀛州可是垂纶地，万里燕然要勒铭。
异表英奇非世出，惠心通敏尽生知。更当淑景承慈煦，永奉嘉祥茂本枝。
皇恩力本劝农耕，老稚争随刺史行。杨柳垂村曲尘色，殊乡时节近清明。
独上高楼开八窗，浮云飞尽月澄江。人间亦有虬髯客，投老扶南自一邦。
求富诚非惮执鞭，安贫随分乐丘园。两间茅屋青山下，赢得浮生避世喧。
而今父老千行泪，一似当时去越时。不用镌碑颂遗爱，丈人清德畏人知。
那能逐逐老风尘，三尺虬髯七尺身。若待尚平婚嫁毕，古来名岳定无人。
琳宫仙老鬓虽霜，不厌山头石径长。杖履更为他日约，姓名聊记旧碑旁。
老去追欢强不能，少时思酒似痴蝇。佩刀左右更相笑，我已年来绝爱憎。
青溪阁上看青春，一度春风一度新。堪笑南朝江令老，北朝依旧作词臣。
当年结束九江行，无柰当年舐犊情。最是金多难赎命，何如孤迹任飘萍。
秋空归鹤楚云高，白晰青山白苎袍。多少玉堂金马客，待抽身得已霜毛。
清霜夜夜奈寒何，赖是知心有素娥。枉道疏枝不禁笑，主人欢意自无多。
当日筹边事偶蹉，追尤未已意云何。纵令君实谋时短，不道伊川好处多。
雪意商量欲放梅，破寒先遣一条开。去年花下人何在，策我蹇驴归去来。
玉聚梅花殊未开，不妨烟雨雪飞来。仆夫怪我行何速，要趁佳时同一杯。
松坞云窗睡足时，溪藤闲展试毛锥。薄才岂敢追能事，寒食江村合有诗。
辇道阴森万柳齐，水晶帘幕动晴霓。六龙行处金蜩合，冉冉红云阆苑西。
老涪一笑古风天，宋雅堂堂二百年。点尽白头山阁雨，为谁聊泊太湖船。
百年父老不知兵，楚汉相持尚有营。日暮牛羊归虎落，野鸡飞过霸王城。
早潮才落晚潮来，一月周流六十回。不独光阴朝复暮，杭州老去被潮催。
底事呼为海里羊，陀尼为背锦为裳。慇勤送似曲湖老，要荐君家玳瑁觞。
不守庚申亦不疑，此心长与道相依。玉皇已自知行止，仁汝三彭说是非。
百年风节仰英游，喜见新诗为点头。微诋大贤虽可恨，不妨千载略同流。
了事如何省事奇，无心始觉有心痴。三更急雨打窗破，正是拥炉危坐时。
年来百念冷于灰，梦到江湖又一回。从此故人音问近，洞庭秋色雁初来。
寒砚敲冰带泪磨，故园消息近如何。老妻不信愁深浅，归日应怜白发多。
湖上群山落照晴，湖边万木起秋声。何年归去阳明洞，独棹扁舟鉴里行。
汉江南合楚江流，新涨兼天雪浪浮。黄鹤不来仙已去，舟人犹指旧时楼。
纸窗竹屋闭幽深，古木檐头对好阴。大巧家风祗如此，世人何苦用机心。
拜月亭前梧叶稀，穿针楼上觉秋迟。天孙正好贪欢笑，那得工夫赐巧丝。
漫浪桐江一把麾，往来今积十年诗。次山自序舂陵集，岂望夔州杜二知。
南山四至分明也，一日元来十二时。两个泥牛齐著力，矛头淅米剑头炊。
宫监何年百念消，冠簪惊见髻萧萧。挑灯细说前朝事，客子朱颜一夕凋。
求贤在昔常推毂，访道当年亦顾庐。圣旦光华今吁俊，长卿无苦叹贫居。
云雨蛟龙无世无，睡中往往失明珠。比干七窍天何惜，不付曹瞒与寄奴。
怪槐风动绿鬅鬙，廊外时闻演梵僧。怊怅无人共樽酒，可怜明月最高层。
扬州枉矢何时弭，涿野蚩尤尚未俘。底处愁城能著我，风为愁骑雨愁车。
道院舒迟见海棠，错教坡老恨无香。娉婷独立西风里，绝胜杨妃试晚妆。
入道功夫岂有涯，西飞白日苦难遮。一春又是联翩过，试看东园桃杏花。
尧日堂中诏小臣，尊彝圭璧席前陈。诏稽制度论三代，却笑当年问鬼神。
战伐已闻初卸甲，耘耔却喜近添丁。明年小稔应堪望，雪后平畴宿麦青。
时间忿怒便行拳，招引官司在眼前。下狱戴枷遭责罚，更须枉费几多钱。
引鼻牵回野鸭儿，升堂卷席便高飞。后来要识吾宗旨，试看而今是甚时。
茅屋秋来破不胜，野云沙树自层层。老夫生理今抛废，日日江潭去采菱。
紫霄回首白云蒙，粤社天关在望中。此去江长天渐远，论文杯酒几时同。
石泉乍见已涓涓，到此凭栏望虎门。人世但闻川上叹，谁从大海问真源。
春连禁籞绿阴交，对面晴烟舞翠蛟。最是君王游幸少，宫花浑未识鸣鞘。
黑发勋名镜里看，紫宸章疏早辞官。闲心自爱商山曲，懒听人歌蜀道难。
归老得闲浑可事，最怜白傅更能诗。舞馀歌罢宾朋去，八节滩头醉卧时。
薄命何须问大来，时时废卷秖孤咍。故园松竹空荒径，可胜渊明一赋催。
玉体生毛可是仙，餐霞食柏事长年。莫思旧日柳房宠，闻尽沧桑几变迁。
当年我爱薛夫子，日日焚香可告天。复性功深濂洛秘，谁云书录是言诠。
壁立西台万仞秋，人间炎暑一时收。道傍共指青松树，得似棠阴庇九州。
当时得御李龙门，爱尔长呼小陆云。今日人间留不得，可应相替一修文。
截得琅玕三两株，溪边日日打鹥凫。觉来世事皆儿戏，赢得头颅似老夫。
楼阁参差照紫霞，黄茅冈上羽仙家。几时携酒楼中坐，醉看金华与玉华。
看花无语泪如倾，多少春风怨别情。不识玉门关外路，梦中昨夜到边城。
山中与世不相关，鸡犬桑麻尽日闲。傍水桃花春烂熳，误传消息到人间。
关雎麟趾久无声，谁共周官识治平。独抱遗经身己老，空山落月梦魂惊。
道上行人歇马时，空山处处有残碑。乾陵故事应无数，只问当年窦女祠。
清愁自是诗中料，向使无愁可得诗。不属僧窗孤宿夜，即还山驿旅游时。
长安大道竹林西，李白寻僧花下迷。举杯恰对青天月，槛外惊传碧玉蹄。
佳人慷慨识时穷，不劝君王更渡东。西楚实将天下让，千秋人拜霸王风。
日出移船日又斜，芦根时复见人家。水乡占得秋多少，岸岸红云是蓼花。
日日言归未得归，白头才是入山时。依前却趁逍遥出，惭愧山灵我不知。
秋来欲见紫髯翁，待得梅花细萼红。记取上元灯火夜，道人犹在水晶宫。
饼饵那堪易荔枝，坡翁怪石未为奇。绛房冰粒无人嚼，施与庐山老衲师。
归雁亭前坐久之，晴云吹散碧参差。江湖秋水已如许，惭愧仇池徙倚时。
搓丝撚缕玉楼西，倒浸春波碧欲迷。只怕苦风老雨后，不容飞絮不沾泥。
千顷田畴麦浪花，数家林薄笋抽芽。休将世事俱归梦，颇喜人生尚有涯。
不是流莺独占春，林间彩翠四时新。应知拟上屏风画，偏坐横枝亦向人。
高亭迥出人寰表，须信仙凡路已分。世上俗尘那得到，如今步步是青云。
女伴新晴喜晒衣，老人闲步览春晖。隔篱一树桃花发，初见今年粉蝶飞。
忆昔同行题落叶，寺前枯树鹤巢边。不知今度苔枝上，多少秋虫已化蝉。
筑垒山前捍道冲，保全黎庶著仁功。寒鸦也解知恩泽，来往飞鸣古堑中。
闰年都未有新霜，探借秋花十日香。径约同僚同一醉，有花有酒即重阳。
闲持箕帚扫崔嵬，夹道松阴尽我栽。人去人归真一笑，坏空成住互轮回。
愁生怀抱苦无端，岁晏囊空阻一欢。欲折梅花当分岁，黄昏飞雪满城寒。
古风萧索不言归，贫贱交情富贵非。世祖本无天下量，子陵何慕钓鱼矶。
纯衣黄冕历星辰，白马彤车一百春。莫道茅茨无复见，古今时有致尧人。
五湖范蠡携西子，三国周郎嫁小乔。盖世功名聊唾手，何妨樽酒醉妖娆。
杜鹃花时夭艳然，所恨帝城人不识。丁宁莫遣春风吹，留与佳人比颜色。
花梨树底醉颜酡，嚼罢槟榔发浩歌。虽是六时惊巨浪，人间何处不风波。
皇宫西畔閟层丘，别有天门洞壑幽。玉树金亭云雾里，年年此地奉宸游。
囊无金累贫如故，镜有丝生老柰何。一事尚堪夸北客，来时诗少去时多。
何暇从容白丈人，火边绠缶定纷纷。徙薪曲突非无策，自是当时藐不闻。
佛屋岿然水四围，晴光波影漾禅扉。老僧隐几青枫表，笑看沧洲白鸟飞。
眼中只有梅千树，不挂世间蜂蝶花。十载江南春梦断，至今清影在君家。
自古英雄遇者稀，为郎未是不逢时。江湖亦有如公者，两鬓苍苍理钓丝。
桄榔树老岭南春，云外归来翠满身。常恐文章婴世网，肯将毛羽涴缁尘。
河畔庄前无数花，折来船上饮流霞。故园亦有如花树，争奈开时不在家。
平明欲敛云复厚，薄晚未休风更颠。老怯春寒不宜出，下帷添火拥书眠。
老于交往喜寻僧，涧道微寒水未冰。尽日应身何处供，夜钟谁上佛前灯。
老夫梦识南湖路，水槛山堂处处通。若有新篇无告诉，不妨题写寄江东。
胡床稳坐已通津，何处更寻不二门。八苦起时全体现，不知谁解报深恩。
老眼看花抵雾中，寥寥鼻观与香通。水仙蜕去梅成实，只有山矾印此风。
谁劝临行以母辞，当年苦战后人悲。祗应阳羡溪头月，曾见将军射虎时。
三种真形一种稀，结成灵异少人知。莫言龙虎同源出，便是神仙立兆基。
云璈清乐遍人天，小住桃花五百年。画荻堂前多暇日，殷勤常注紫霞编。
天边毫末见千峰，景物都穷见不穷。因念当时小天下，亦如亭上老仙翁。
帆前春水泻琉璃，桂若香浮日暖时。为语鱼儿莫吹浪，前滩今已放鸬鹚。
幽襟懒与世为缘，觅得云窝正好眠。茆屋结来高枕卧，何烦花雨散诸天。
金马词臣出案章，手开灵境日徜徉。春风烂漫开桃李，绝胜当年绿野堂。
柳腰梅额指如葱，绣罢春衫倦唾绒。尽道海棠花似妾，试将优劣问东风。
雾态风姿紫府仙，直疑清夜降羊权。不知老大心灰久，香气撩人似昔年。
三岁欢娱曾不足，一朝离别已伤多。海棠花畔听丝竹，无奈风光入眼何。
兵厨酒色似鹅儿，计泛楼船会有期。苇折荷枯秋露净，更看镜面渺瀰时。
饭罢雕胡坐石矶，白云闲与鹤同飞。神仙若道吾无分，那得身轻减带围。
每忆山居气味长，梅花时节只清狂。若教玉鉴堂前看，认得花光是玉光。
灵种传闻出越裳，何人提挈上蛮航。他年我若修花史，列作人间第一香。
吴门飞雪正纷纷，酒暖红楼此送君。归时射雁如相忆，熊耳山高隔暮云。
行年五十壮游肠，几把他乡作故乡。万里一身南海畔，客窗独看雨重阳。
盖世功名意气雄，楚齐国大势难容。从容进退知天道，一邑封留事赤松。
河济谁言不共流，青春恶浪古怀州。荡摇少室三花树，倒映天坛白石楼。
白马金珂上苑东，六街歌舞散香风。豪游已作三年梦，愁对春灯此夜红。
凝香坐啸有弘农，更得冰壶照幕中。人道千峰多好事，好宾尤好主人翁。
老来百念尽消磨，无奈云安入梦何。壮忆公孙剑器舞，愁思宾客竹枝歌。
十年别却春风面，今日将军卷里看。洗我缁尘三万斛，水痕清浅月团团。
漫翁身上霜可刮，酒未醒时诗已发。急放人去守船门，恐向河中捉明月。
方塘盎盎带泥浑，远草青青没烧痕。只道雨晴春昼永，归时不觉已黄昏。
诸佛苍然照殿楹，圆光明满自然灯。千年遗事无人问，馆后高眠久属僧。
初受遥山献画图，忽然卷去淡如无。莫欺老眼犹明在，和雾和烟数得渠。
父子联荣世所希，予家何幸窃恩辉。自惭不及吾儿甚，得向亲前谢绿衣。
唯有乐天知道者，祇欣欢伯意安哉。慇勤且莫相回避，著去相将醉去来。
幽栖枹朴古先精，宴坐参同元化并。一炷清香腾瑞霭，云端时透步虚声。
当年公望有安期，今日蓝田玉一枝。若问江东米贵贱，但言王掾未全痴。
世间无远可为游，六合朝行夕已周。坛上夜深风雨静，小仙乘月系苍虬。
簪组虚加病倦身，暮年始羡葛天民。门前幸有田堪治，旋买渔舠学放纶。
道人三昧一壶中，笔下惊蛇怖小童。日日松间好消息，酒香先过野桥风。
清歌句句戛鸣球，红药年年具彩舟。更约倚晴登快阁，真成骑鹤上扬州。
白水塘边旧草莱，十年三径锁苍苔。寒花解得人归意，昨夜分明入梦来。
霰雪飘空玉漏清，月华相伴琐窗明。醇醪蒏蒏同欢饮，旋摘诗联赋令行。
年年圩长集圩丁，不要招呼自要行。万杵一鸣千畚土，大呼高唱总齐声。
出关筚篥更频催，陇水千年去不来。若作从军一荡子，犹能生向玉门回。
彪列星光盼斗南，正须问道结云庵。烧符叱咤风霆合，百尺蜿蜒奋碧潭。
黄雀衔来已数春，别时留解赠佳人。长江不见鱼书至，为遣相思梦入秦。
寒寺唯应我访师，人稀境静雪销迟。竹西落照侵窗好，堪惜归时落照时。
蜀州官居富水竹，四月萤火绕梁飞。流年迫人不相贷，客子倦游何日归。
锦绣峰头荒薜萝，空馀尘滓漫江波。相逢为谢羊裘老，只恐年来染钓蓑。
丈人昔日经行处，草暗苔荒四十春。谁倚高寒访陈迹，璇题宝墨一时新。
雪虐风饕愈凛然，花中气节最高坚。过时自合飘零去，耻向东君更乞怜。
千绿萧森映夹池，此君长日对支颐。泠然诗思清神骨，何似山阴夜泛时。
望极苏堤欲尽头，丛篁老柳水天秋。船中遥看家家好，却恐君来住亦愁。
可怜冥漠去何之，独立丰茸无见期。君看水上芙蓉色，恰似生前歌舞时。
衰柳蝉吟旁浊河，正当残日角声和。寻常不足少愁思，此际闻时愁更多。
溪涧冰来懒灌园，残编读罢闭柴门。文章盖世曾推仰，却喜南人得殿元。
前年相送灞陵春，今日天涯各避秦。莫向尊前惜沈醉，与君俱是异乡人。
梅花道人写竹枝，湘江风动碧云时。一缄北为司徒寿，如向初筵歌菉猗。
去时风雨客匆匆，归路霜晴水树红。一抹淡山天上下，马蹄新出浪花中。
花木荣枯又一年，谁知生意妙难传。君看亭侧数株柳，几度风前吹细绵。
典刑堪受百花朝，风致宜为万世标。啮雪节刚难屈膝，拈花妙法愿埋腰。
秦皇昔上上霄峰，正恐行行憩此松。莫道大夫惟爵五，误恩疑更有加封。
星坛步处云随合，里邑喧呼道士功。四海正需霖雨急，卧龙何日起隆中。
浮家泛宅古无多，只有高人张志和。心似虚舟元不系，泊然聊与世同波。
千年花树忆仙家，好向双成学种花。红颊绯袍镇长在，肯将秋色换春华。
长恐心期愧古人，半生曾未拜车尘。独怜身世枯蓬草，零落秋风不见春。
年齐耆旧愧衰阳，懒性唯耽野趣长。了却官租更何事，君王约法已三章。
卧云冷室睡魔醒，残漏声声促五更。一梦又如过一世，东方日出是来生。
不到茅山又五年，煮茶更试碧云泉。山中百事便静者，惟苦松声搅醉眠。
不管髼松雪满颠，笔床茶灶度年年。穷愁博得长清健，多折梅花供老天。
花发名园酒满卮，锦鞯争逐是春时。小庭碧影铺清昼，留得香云出院迟。
旋捣香粳炊玉粒，饱肥鲜鲫鲙银丝。他年虚费太官粟，到得江头已恨迟。
啸风含月近窗扉，金锁珑璁凤尾齐。况复赖君相引重，一时同作辟尘犀。
同学书生已冕旒，未将换与一羊裘。子云到老不晓事，不信人间有许由。
天心复处是无心，心到无时无处寻。若谓无心便无事，水中何故却生金。
招寻相对县西陵，白日玲珑看纳冰。被酒夜归浑似梦，小村时点绩麻灯。
冠玉何因常瓮牖，身名未泰少安之。雀罗忽枉黄金弹，惊怖还应震失匙。
云窗雾合幔重重，青鸟丁宁是浪通。未是清风连蜕在，百千年后漏函中。
北阙秋深雨不开，翠眉红烛夜相催。浮云世事应难料，明月看山谁共来。
读书结屋爱秋林，为有清幽可赏心。一种天香有时发，庭前丹桂五枝深。
七年三过白苹洲，长与诸豪载酒游。旧事欲寻无处问，雨荷风蓼不胜秋。
自笑官贫气尚豪，党姬休复论羊羔。卿家能送东园菜，清味还应厌老饕。
太平十二策空陈，得似河汾讲道真。缕指隋唐名将相，多君交友与门人。
飞来两雁不成字，偶得一滩相并眠。南国江天秋欲雨，西风木叶夜如年。
山与矶名从地志，姑兼郎号出江民。世间称谓无真实，闻说双祠自有神。
横玉初登斗样台，倚栏一带雪花堆。儿时亲见前朝事，不忍春深载酒来。
清时令节千官会，绝域穷山一病夫。遥想满堂欢笑处，几人缘我向西隅。
定林斋后鸣禽散，只有提壶守屋檐。苦劝道人沽美酒，不应无意引陶潜。
三年逐客卧江皋，自与田翁酌小槽。饮惯茆柴谙苦硬，不知如蜜有香醪。
曹公智计世无双，席捲南来孰敢当。浊浪翻江迷赤壁，谁知犹有一周郎。
两字平安报细君，勋名未了百年身。但令贞洁如圆月，不用春闺梦远人。
桑落洲边春草生，宜城九酝空传名。百年世事同醉梦，愁听野猿啼到明。
花明柳暗绕天愁，上尽重城更上楼。欲问孤鸿向何处，不知身世自悠悠。
中原赤子帝王州，坦腹何时缚蔡酋。闻道铁衣寒彻骨，边臣应赐紫茸裘。
石磴飞桥转古坛，钟声敲断水云寒。道人不复夸盘鼎，自得心传养内丹。
洛僧加满九十五，也向香山画作图。况是东坡曾嘱付，寿年多似手中珠。
往自幽燕道上来，逢人那敢说金台。在时正值西风候，满面黄沙拨不开。
飞鸟穿堂柱半攲，春晴犹不似春时。上梁文记临邛魏，天目洪家却立碑。
五更人物遽喧呼，不信清湖逆旅居。齿发如斯吾老矣，一身蝴蝶梦蘧蘧。
玉转珠回祖佛言，精通犹是污心田。老卢只解长春米，何得黄梅万古传。
振锡归来又许时，苔痕犹污坐禅衣。是非不定空怀古，惭愧高人蚤见几。
曾约西林看木犀，望穷云外只空归。十年又见秋风好，未觉幽芳一梦非。
尽情好鸟隔窗呼，墙角新苔上酒壶。却羡承平无个事，看花酩酊老尧夫。
才晴便是看花时，自看何如与客期。亦有数篇花下句，苦无风味怕人知。
兵书司马足齐名，盟母戕妻亦骇闻。主少国疑身不免，先知已自服田文。
目深颧起貌崭然，长臂厖眉耸两肩。宛似阿罗老尊者，不妨时说小乘禅。
野林物物适幽栖，春引风高裂石时。何处双禽飞不定，静宜翠竹亚寒枝。
平生绝爱初三月，况是平池浸玉钩。老去人间朋旧少，一樽谁与话清愁。
南楼雪后忆离群，湖上衔杯弄白云。也道酒如春水薄，尊前无日好无君。
诗史堂前种几时，轻红曾入少陵诗。殊方竞续樱桃献，万树争先尔独迟。
世路风波俯仰闲，趑趄行恐堕机关。岂知野鹿便丰草，金络从渠十二闲。
长愁风雨暗离披，醉绕吟看得几时。唯有流莺偏称意，夜来偷宿最繁枝。
茫茫辽海无鳞羽，戍客寒深妾怨深。何处少年吹铁笛，愿风吹入阿郎心。
云木深深少四邻，绿萝青壁断行人。扁舟已是桃花水，更问仙源隔几尘。
风送荷花香满栏，上人宴坐水云间。时中静极光通达，岂特浮生半日闲。
橐驼本是胡家物，拽入人看似拽牛。见说辽东去年捷，夺得千头与百头。
前年南上省慈亲，旋侍严亲近此辰。富贵光荣皆外物，人生真乐是天伦。
剑去池空水自寒，游人到此凭栏杆。年来自是销磨尽，只有青山好静看。
沾泥落水不曾知，似雪飘飖得几时。为语东风莫吹尽，留将一片与游丝。
舟停桂棹骑停辕，落日江头酒一樽。谁道剑溪非远别，碧波青草总销魂。
老鸦声里度朝昏，凶吉由来我不分。惟有渊明心莫逆，一函经罢醉醺醺。
昔年携客寄僧龛，败屋疏篱一草庵。白首重来看修竹，连山楼观亦眈眈。
李白欲巢五老峰，我来万里吹长风。明霞覆雪日光射，水晶宫在半天中。
穷年兀兀究遗编，圣处工夫也自贤。政苦齑盐食不足，诸生毋诮腹便便。
菊自离披蝶自愁，道人无事懒悲秋。多情昨夜三更雨，洗出青山著屋头。
葱岭初无一字传，名山到处即为禅。只今石上留公案，面壁何须更九年。
瓜花零落豆花繁，秋入隋家旧苑看。水调遗音今寂寞，空馀坏道泻哀湍。
先生检点已多年，不待焚香始告虔。却笑纷纷欺暗室，犹将底事赖苍天。
乳花翻碗正眉开，时苦渴羌冲热来。知味者谁心已许，维摩虽默语如雷。
得米还忧无束薪，今年真欲甑生尘。椎奴跣婢皆辞去，始觉卢仝未苦贫。
短屏风掩卧床头，乌帽青毡白氎裘。卯饮一杯眠一觉，世间何事不悠悠。
载酒沙头送旧游，春归花柳总含愁。新莺也似知人意，啼傍离亭不少休。
南涧清晨不易得，有无更似此时春。朱桃皓李都随世，紫蝶玄蜂故趁人。
淮上客情殊冷落，蛮方春早客何如。相思莫道无来使，回雁峰前好寄书。
变化未随雷焕剑，晨昏愿服老莱衣。山堂大饮不敢醉，应恐倚门人望归。
空梁诗板岁年多，唯有秋虫占作窠。闻道故人时拂拭，此生无奈旧情何。
雷已先声雷隐隐，雨宜洒道即纷纷。为言风伯不须怒，天下苍生正望云。
昨夜何人雪里归，岭头折得去年枝。莫将寒暖分南北，直为春光剖破篱。
日日空山一卷书，行吟孤坐外无馀。清风寺里僧来到，说道明朝是岁除。
常年寒食好风轻，触处相随取次行。今日清明汉江上，一身骑马县官迎。
铜盘捧露几何年，渭水秋风泪泫然。已向山中闲袖手，为谁半壁更擎天。
偶逢野老向瓜棚，瓦钵盛茶话月明。坐久不知衫袖湿，半天凉露落无声。
二梁双黛点东西，牛渚看来活底眉。阿敞画时微失手，一眉高著一眉低。
长年步不过回廊，心静时闻薝卜香。莫怪扣门浑不应，近来喧寂已俱忘。
湖上无书问老逋，冰霜岩壑耐清孤。入更月上天全白，转首春风是画图。
闲门付与东风扫，独客残春思远道。日午不见蝴蝶飞，细看儿童弄芳草。
自怜涉世每多艰，事到萦心或厌烦。近日工夫何所似，有时惭愧梦中闲。
周颙宅作阿兰若，娄约身归窣堵坡。今日隐侯孙亦老，偶寻陈迹到烟萝。
终日看山唤不回，却如山骨瘦归来。白头未老青鞋底，无限江南翠作堆。
华馆相望接使星，长淮南北已休兵。便须买酒催行乐，更觅何时是太平。
飘零湖海昔年僧，握手论心久未能。梦里匆匆忽相睹，解言云屋共青灯。
虎溪无复白莲开，羡尔西昆小李才。欲向山林寻旧好，不妨时趁乱云来。
登云胜概脱风埃，顿费诗仙赋咏才。忆得年时共轰饮，罗衣曾暗裛香煤。
衡岳峥嵘倚太清，长时雾雨少晴明。我来却恨缘征讨，不得祝融峰上行。
闻道山中熟腊醅，悬知瓮面唤春回。桃花亦解相勾引，前度刘郎拟独来。
金烛承恩出院迟，玉堂学士草麻时。明朝出国新端午，彩笔应供帖子诗。
尘外冰姿世外心，宜晴宜雨更宜阴。收回疏影月初坠，约住寒香雪正深。
罨画声名远近知，水光花影巧相宜。不知此去几多日，重见斓斑似旧时。
文场宁复鬓霜宜，白玉堂前雪霁时。不惜狂言枨忌讳，秃毫冰砚竟无奇。
太平风景四郊安，邻里穷时我亦单。五亩宫墙何固有，负刍一至路行难。
从来人事顺天时，九月才更即授衣。可笑索裘临岁晚，履霜犹自未知几。
今年田事谢苍苍，尽有瓶罂卒岁藏。只恐主家增斛面，双鸡先把献监庄。
我是江湖都一掬，海水虽深不濡足。待教平地产明珠，但恐世人更多欲。
孟轲死后惟董子，道义两言扩古今。性善七篇何落落，千秋不遇一知音。
五队如花出帝城，年年扈跸赴华清。剑门西畔听啼鸟，竟有谁从蜀道行。
尽以清才一笔收，是中宜夏复宜秋。章泉水老唱和汝，长望我心生许愁。
新街如拭过鸣驺，芍药酴醾竞满头。十里珠帘都捲上，少城风物似扬州。
避时不肯作秦民，采药餐芝几度春。一出可怜随禄产，商山松竹定疑人。
金风吹绽紫绡囊，零落宣和御墨香。犹喜稍头风露少，南枝有子殿秋光。
马嘶九陌年年苦，人语千门日日新。唯有终南寂无事，寒光不入帝乡尘。
蜀柳丝丝幂画楼，窗尘满镜不梳头。几时金雁传归信，剪断香魂一缕愁。
沙树汀蒲绿雨新，湖波摇荡白鸥春。不须更觅桃源去，已是人间避世人。
千针一衲白头僧，久坐山中少送迎。六十年前师记否，明星灿烂独周行。
今年炎毒异他年，及此秋风意洒然。身世还须几寒暑，吾生何事不随缘。
老罢无人断送秋，惟凭一酌散千忧。莫嫌白酒难成醉，尚有黄花插满头。
山中还往酒家知，才到蓬蒿客便疑。纵有少年能问字，也应难见子云奇。
雾鬓烟鬟彷佛梳，老翁指点说三姑。娉婷不嫁非无意，谁是人间大丈夫。
花枝不减去年红，妾貌今年似不同。游子不归花又落，年年人老怨东风。
观世音化马郎妇，西王母嘲方朔儿。乾坤大幻万千变，□我敬之而远之。
空山雨脚乱如麻，短杖冲泥草径斜。野老门前三尺浪，相逢真在水仙家。
虬枝夭矫翠参天，雨干霜皮老更坚。榱桷年来收拾尽，岂知梁栋在山巅。
骨相玲珑透八窗，花头倒挂紫荷香。绕身无数青罗扇，风不来时也不凉。
庆朔堂前花自栽，便移官去未曾开。年年忆著成离恨，只托清风管领来。
名山志业未容论，过眼青黄一度新。记得濒行珍重语，不教个字及时人。
鬓下初惊白发时，更逢离别助秋悲。从今不学四方事，已共家人海上期。
千里相随论古今，河桥风雨夜沈沈。不知此日江头路，何似当年渭水深。
客星祠下渺烟波，欠我扁舟舞短蓑。不为穷冬怕滩恶，正愁此老笑人多。
浮图曾记当年建，七殿盘空标彩霞。金轮岂合为倾圮，宝殿空馀散五花。
宫殿隋梁所造成，殿门仍有晋丹青。白头道士无人见，客至惟呼鹿出迎。
时时去弄老莱衣，也似何蕃岁一归。相送江头无一语，寸心遥与白云飞。
雨馀天气欲尝橙，栗可煨炮芋可羹。正是一年秋好处，忍令无酒送君行。
黯淡云低竹石间，奚童𣃁笋踏泥还。菜花春老西园雨，尽日亭台燕子闲。
一人两子算盘推，积到千年百万胎。幼子无孙犹不暝，争教杀运不重来。
江淹才尽一双笔，庾信穷生万斛愁。对客安能吐佳句，墙东老驵正操矛。
瞥眼繁华处处空，寒林独透一枝红。入时姿态人争羡，清韵须知冰雪同。
去年十月君行此，今岁兹时我继君。黄花赤叶虽如昨，所恨诗坛欠策勋。
身在天皇玉案前，自夸无事小神仙。宫中一日如千日，圣主长生更万年。
澹澹秋光似宦情，浊醪深酌道平生。归来梦断长安路，犹记当年听鹿鸣。
蟠根带石傲年芳，秋雨春风拂水长。不用引年劳服食，相公勋业似汾阳。
二十馀年梦里恩，春风秋月几消魂。梧桐树老人华发，千古莓苔泪有痕。
贡道纡回马市平，令严边塞敢诛徵。圣主不乘照夜白，远臣休贡海东青。
苍烟欲散日初明，落木风高万里程。祗恐行人惊远道，空山𤠔鸟寂无声。
戏问将何对所耽，滑稽无骨是常谭。昔时王者皆通四，近见君王祗好三。
清时无事更年丰，两地风光诗咏中。可是山前无警报，旗铃千里递诗筒。
欲上瀛州临别时，赠君十首步虚词。天仙若爱应相问，可道江州司马诗。
田边绿树是吾居，行坐歌讴不著书。莫笑老农滋味薄，钓来盈尺有溪鱼。
青天飞鹭柳鸣莺，万里桥头杜甫情。何似合欢纨扇里，一联诗句却无声。
子莫为文学纤丽，须是浑浑有古气。本源要在养诸中，不然恐汝为时辈。
洞里花开透碧霄，溪横三绕赤栏桥。他年桥断人迷路，咫尺山源万里遥。
年少才情亦可跨，暂时不见即天涯。何当弃我先归去，化作楚云散作霞。
前时递角惟忧速，今日邮筒只恐迟。书到零陵长官处，掀然一笑有谁知。
相公游时花满蹊，尽道秦淮胜剡溪。回首洛阳轻一掷，江南花月使人迷。
春暖瑶池花草香，金鱼珠履俨成行。一杯沆瀣千年祝，此夕为欢殊未央。
谁道愁容怯镜光，菱花还妒柳眉长。凄凉尘匣无脂粉，自点寒梅学淡妆。
欲问春归只意行，乱红吹尽绿冥冥。道人那管芳菲过，沙劫成灰睡未醒。
宋朝宫殿元朝寺，废址秋风见黍离。百岁老人知故事，殷勤为说世皇时。
咫尺长门有别离，君心宁记主家时。黄金作屋成何事，只办相如买赋资。
坡谷经行久品题，顾令迂拙强搜诗。虽然何世无坡谷，山立孤高好自持。
戏马台前春草深，歌风亭上夕阳沈。千年秦鹿空鹰犬，一片徐山自古今。
缁素从来一道存，异同黑白但名言。木樨香处吾无隐，大事何曾负孔门。
老母今年八十馀，编蒲何似施方书。时归双袖新梨栗，舞彩人间定不如。
长安道侧风尘里，倾盖相逢许白头。误在卢前已深愧，莫随时态作沈浮。
可怪乡风最不情，生儿不举世相仍。自从节省归新历，添得王民几万丁。
河桥春尽送君归，又惜无欢度此时。乱花满眼遮人望，不见行尘空酒旗。
击柱论功不忍看，筑坛刑马誓河山。当年绛灌知何似，只在春秋鲁卫间。
交广归来里巷迎，破囊又比去时轻。何须更酌廉泉水，夫子胸中万斛清。
坐把南山翠作堆，故人别去重徘徊。同年交好情偏厚，时寄新吟慰客怀。
芳原白兔怯人过，金粟年年入望多。见说当时宫里事，却因灵药误嫦娥。
齐州城东舜子郡，邑人虽移井不改。时闻汹汹动绿波，犹谓重华井中在。
四月西湖景最奇，使臣行役到家时。画船载酒轻轻荡，红袖笼笙细细吹。
力穑良农必有年，先修人事乃言天。士非学问无由立，勿道家饶负郭田。
画手何须觅范宽，有人楼上倚栏干。琼田玉界三千顷，野鸭飞来不道寒。
百花气色虽千变，万劫光阴只一般。金乐既和行乐在，我将天地结心欢。
贼众侵元公死之，百年俎豆谓非宜。天弓若射欃枪日，并毁降旗与战旗。
相国平泉水竹居，吴山花石世间无。游人马上休回首，一半春风在里湖。
旧时好客孔文举，无事长随支道林。灯夜羞归对妻子，传柑知我已无心。
会仙桥西多酒家，日浇溪水酿松花。山深客少无人贳，共酌茅堂对月华。
桃李山城未落花，怀君来访听琵琶。定随年少青钱伴，何处妖姬卖酒家。
鹊衔龟顾妙无馀，不爱封侯爱石渠。应笑休文过万卷，至今谁道沈家书。
仙山那许世人来，有底今朝洞户开。青鸟想传佳客至，不须惊汝问莓苔。
沧波万顷即良田，一舸东西卧碧天。鬓发如银长是醉，不知生甲是何年。
事来身向礼中行，事过将心去学文。局定更无他罅隙，得斯二者老吾身。
不顾溪山已几年，再营华构慰人瞻。欲寻好景归诗思，更候朝曦与夜蟾。
萦纡一道贯檀栾，入翠穿斜步履悭。俗客也应无暇到，不烦春笋为遮拦。
忆昨从戎出渭滨，秋风金鼓震咸秦。鸢肩竟欠封侯相，三尺檠边老此身。
晴山联辔日迟迟，小憩邮亭啜茗时。少长森严环侍好，旧乡细诵帝乡诗。
抱病不堪沾盛典，迂疏犹恐负斯文。但歌击坏春无限，垂老青山只白云。
梦得当时五绝诗，一回吟起一回悲。试偷格律无人识，只恐王家燕子知。
初著离骚去国年，独醒怀抱转凄然。汨罗不作西流水，终古愁云在楚天。
后生修饰正争妍，老者何颜与拍肩。竹径柴门闭深寂，嵇康只愿得高眠。
湖亭面面对青山，菱角新池月样弯。惟有东家兄弟好，几时学得白眉闲。
珠箔银屏赋浪裁，美人何处问瑶台。郁金堂上双栖燕，妒杀君家少妇才。
不觉当年室与宫，菲泉犹得想遗风。至今美食鲜衣者，不敢缘窥绿净中。
堀堁征尘敝客裾，晓盘贪饭鲁人蔬。多年养病先黄老，岂辨司空城旦书。
湖南穿过来江南，无师不道无禅参。云门坐卧了一夏，涧水松风共对谈。
沙暖花香弄午晴，苦撩诗思浩难禁。偷闲不办追年少，只有春风会此心。
黄河东入大淮流，百丈金堤引漕舟。楗竹负薪臣自力，宣房宫似汉时秋。
薜荔阑边绿锦池，竹亭深坐晚凉时。忽成远道空劳想，秀色天香发向谁。
如梦如泡如露身，簿书埋没老埃尘。上人因把诗装点，可学寒梅卖弄人。
传说当年契此翁，偶然来此笑春风。忽抛布袋归何处，地下天高一阁空。
流水湾环去马迟，淡黄斜日印沙陂。枫人虽老稻孙少，不到江南应不知。
仁德如天帝业隆，四凶不去付重瞳。当时黄屋如传子，千古那知楫逊风。
梅靥稀疏无剩白，柳眉繁弱未全青。墙头红杏春多少，醉看愁吟意总醒。
长爱苕溪乍入秋，有时东去与君游。诗笺酒盏游何处，十里荷花一叶舟。
山腰有路穿修竹，水面无桥涉浅沙。夹岸人家尽农圃，秋风吹老木棉花。
修竹当窗白日达，山僧出定客来时。欲从节下题诗句，妙在无言不在诗。
膂力经营谁与先，十年战守说宁前。朔方重见尧日月，乐浪骎增汉幅员。
目光如电气如云，独踞松阴啸夕曛。莫道横行为己任，汉家自有李将军。
千圣相承惟道一，忧勤惕厉意尤深。至诚之理元无息，有息良非天地心。
雷陂新作麦田荒，曾说风兴没两郎。谁似当年李刺史，春波还引句城塘。
未夸长管入手便，政须短管护铦锋。未染濡时常著帽，忽□脱帽走蛟龙。
索翠沿流老未休，青山面面水悠悠。诸孙不解争梨栗，赢得金牛一点头。
几树流莺唤晓晴，淡黄轻绿曳春明。呼鸾道上东风急，吹入长条渐作声。
五岭年来方息战，一官何事苦更移。鸾凰本是飞腾物，飞去应栖梧树枝。
底须却鬼写台符，一盏侵晨不可无。老觉东坡翻倒置，奚为后我酌屠苏。
洗出峰峦看腊雪，栽成花木趁新年。史君功行今将满，谁肯同来作地仙。
鹤亭老子真堪乐，屈指明年又古稀。百事不求温饱外，诸孙调叹日牵衣。
城头鸟雀飞欲栖，楼上欢声四下齐。一夜霜风吹不尽，满庭秋色使人迷。
早世身如风里烛，暮年发似镜中丝。谁人断得人间事，少夭堪伤老又悲。
梵宫春尽落花时，倦鸟犹啼竹树枝。想见风流唐太守，绿阴满院坐题诗。
云山咫尺望中思，五马南来定几时。倘念穷途离索久，抱琴乘兴愿先施。
闻君鞍马踏秋回，吹老西风尚未来。夜雨孤灯羁客枕，不知谁荐洗愁杯。
花簇邮亭湛露匀，到时犹及上林春。彤廷若问苍生意，重嗣明谐抚五辰。
云重真愁无散时，可怜不奈一风吹。清辉如此那休得，谁误虚空作许痴。
韩生画马有家法，胸中骅骝不可计。酒酣试作姜子牙，恍若当年钓清渭。
枕低被暖身安稳，日照房门帐未开。还有少年春气味，时时暂到梦中来。
百年苦忆高常侍，多病谁怜孟浩然。旧喜涉江今不涉，空斋时阅友朋笺。
天上材官老不材，从教兀兀走尘埃。梦中望拜通明殿，曾见金书两字来。
小楼人去杏花残，寂寂纱窗梦亦寒。何事多情芳草色，芜人时伴倚阑干。
交衢尘雾祗相煎，回首山林去未缘。安得委心无一事，陪公清话许忘年。
牢落公车待诏时，白头掌故更栖栖。一生勤苦成何事，只得铭旌数尺题。
再到招提已六年，溪山云雾总依然。飘零莫笑浑无用，自谓功名可著鞭。
正是山花最闹时，浓浓淡淡未离披。映山红与昭亭紫，挽住行人赠一枝。
候虫唧唧话人愁，镇日思君懒下楼。鸿雁不来边信隔，时凭乾鹊噪檐头。
疏花粲粲照寒水，玛瑙坡前春独回。却忆去年风雪里，吹箫曾棹酒船来。
淅沥檐声枕上闻，揽衣起坐对炉熏。万家歌舞丰年乐，未费乌龙一线云。
晚向穷冈访竹亭，竹间忽有打禾声。凶年独使诗人饱，可见天公非世情。
翩然远岳恣游行，慨想当年尚子平。我亦近来知损益，只将惩窒度馀生。
芳草池塘梦惠连，临风得句忽清圆。年来每愧天才短，袖里应无笔似椽。
醉浮汉水梦魂飞，曾否归茔傍帝畿。但得口碑传道路，不须询冢是耶非。
一纸除书到海边，紫皇赐号武夷仙。功名敢道浑无意，暂作闲人五百年。
百年风景兹奇绝，到处江湖却欠诗。驴背不归秋易老，黄花也解笑人痴。
女祸几令社稷危，安刘一语已先知。良平无术强根本，功在诸君左袒时。
十里松溪到上流，断崖千尺泻龙湫。谁言尊者心无著，冷眼长年看不休。
谁云京国路迢迢，一道长虹驾玉桥。正是风云新际会，好将霖雨答清朝。
杏村桃坞春三月，少有人家不出游。一顾虽无倾国色，千金肯为使君留。
近闻酥酪出中厨，想肯分留寄病夫。不为长斋饭粗粝，暮年消渴亦时须。
身世飘摇如断云，此生不复世间尘。能言得丧归诸命，维有东坡王道人。
不为梁栋不为薪，雪态霜姿老更真。可是世情嫌磥砢，年来长谢斧斤人。
浊世公子何翩翩，风流丘壑妙当年。无端却被邻娃恼，不废啸歌犹自贤。
百堂小益最初程，朱栈青崖照眼明。十日经行图障里，时时马上听莺声。
结交头白总忘年，相见无因事偶然。绝胜当时风雪夜，到门空返剡溪船。
笑倚东风十二阑，沉香亭畔试春寒。笛声吹送清平调，长奉君王万岁欢。
九月南州菊未黄，年年长待饱经霜。使君著意勤招客，催促篱间日夜忙。
今日清和和又清，王孙领客出都城。好天胜日能多少，三到西湖始一晴。
年年睡债苦相关，好梦长随苦角残。作意归来偿宿负，透窗遮莫已三竿。
可是歌风念故乡，匹夫万乘岂寻常。不知身后闺门祸，只道无人守四方。
将军易道令威仙，华发清谈得此贤。惆怅今朝广陵别，辽东后会复何年。
青门爱客献瓜频，五色离离不染尘。谁念故侯身未老，水边林下作闲人。
莫道寻常修竹枝，贞姿白石共幽期。南京公馆多闲暇，时咏武公淇澳诗。
花姑溪上问归舟，谢守城边识小楼。两岸垂垂秋色老，渡头人更老于秋。
琴床书几一尘无，散发云林不受呼。清閟阁中宾客尽，时因遗墨见倪迂。
紫驼宫锦玉连钱，南陌春风别去年。唯有越王台畔草，销魂依旧带寒烟。
大药分明产世间，看时似易用时难。自惭未遇钟期侣，尽日囊琴誓不弹。
老桧如幢翠接连，山茶作塔绿萦缠。山僧相识浑相忘，不到山中十五年。
诗礼栽陪岁月深，流芳到此见天心。桂枝竞秀椿难老，宽占堂前十亩阴。
舞困春风睡思深，东君更与缠腰金。颓檐醉尉花应笑，那有当年幕客心。
生长朱门十五春，废兴无奈属权臣。当时枉作开基主，翻被虚名误却身。
熳烂花时锦绣张，无端下马系垂杨。山亭水阁笙歌地，合与行人作醉乡。
老龙朝吸研池乾，飞落晴波涨黑湍。半醉濡毫一挥洒，满堂风雨渭川寒。
机于倚伏知消长，数向乘除识后先。此理世间谁会得，须知由我也由天。
竹竿操罟撩泥浅，桥栈攀罾出水迟。争似放船归去早，短篷新酒醉眠时。
几到坛边登阁望，因思遗迹咏今朝。当时为有重华出，不是先生傲帝尧。
清川一道从交阯，东下横槎作大滩。帝子袈裟遗玉洞，凭君为拂藓花寒。
思远楼前小雨晴，楚歌闻处若为情。纷纷载酒游观客，谁信当年有独醒。
晋祠山水冠人间，好请希公向此闲。饭了蒙头三觉睡，逢人休说赵州关。
一盏清茶一缕烟，灶君皇帝上青天。玉皇若问人间事，为道文章不值钱。
可怜长信已春回，总是无人花亦开。莫道天街常寂寞，入帘犹喜燕飞来。
有德无年亦可矜，腊鹅兴谤竟难明。当时虽不为天子，文选犹传万世名。
无何日饮口流涎，大有年堂酒满船。孔圣百觚谁敢比，仲由嗑嗑且希贤。
满地江湖鬓欲丝，月明风动挂疏枝。怀君散步清光里，不似当年对酒时。
扬州明月杜陵花，夹道香尘迎丽华。旧宅江都飞燕井，新侯关内武安家。
云木萧疏覆短垣，焚香习静了无言。寻常竹下经过少，惟许幽人夜叩门。
庾岭梅花开落时，天然消息少人知。祇愁说到孤高处，四海春风拟待谁。
忽去飘然游冶盘，共疑枝策在梁端。禅心暂起何妨寂，道骨虽清不畏寒。
天设潼关金陡城，中条华岳拱西京。何时帝劈苍龙峡，放与黄河一线行。
忆别春容巳十年，回文锦就倩谁传。都将一掬伤心泪，洒向蛮溪数幅笺。
竹树萧森白昼清，人间此是小蓬瀛。黄冠只说修行好，争奈浮生恋世情。
习气年来扫未平，梦回犹喜读书声。冬裘不赎浑闲事，且为吾儿续短檠。
寒山绝顶飞来石，兴雨兴云自岁年。知是傅岩能幻化，商霖随处有尧天。
已成沈约难并恨，且奉陶公有限杯。感事伤春多少意，星星渐入鬓中来。
我致仕年死期近，汝出家时生理难。沧海桑田何可料，一杯别酒莫留残。
我愧无能使两川，龟琴为伴仅三年。清朝自是朝真客，何必登山更望仙。
白云耕叟说方知，遥指西南旧殿基。更有笑人君不见，道傍桥是墓前碑。
富贵如将智力求，仲尼年少合封侯。世人不解青天意，空使身心半夜愁。
妙极玄微亦昧机，须明句里电光飞。眼开做梦圭峰老，笑倒盐官百衲师。
尔雅虫鱼已熟知，更将埤雅访农师。投糟赤蟹真无价，荐饼黄鸡正及时。
四十年前不畏老，酒豪踏雪买梅花。如今七十愁年尽，远客匆匆梦到家。
万里连云屡筑城，辽东三驾重疲民。讳人语盗愚何甚，覆辙真同二世秦。
道边白水如牛湩，知是山泉一脉来。会挈风炉并石鼎，桃枝竹里试茶杯。
青天无云日亭午，群巫祷祈且呼舞。老夫饶睡昏昏然，鼻息如雷汗如雨。
孤城夕对戍楼闲，回合青冥万仞山。明镜不须生白发，风沙自解老红颜。
当时得意气填心，一曲君前直万金。今日不如庭下竹，风来犹得学龙吟。
喜君胸次冰壶净，道富身贫只我谙。利火名汤方鼎沸，看人终日手争探。
石边古木尚青枝，地老天荒石不知。故国小臣谁在者，苍梧落照不成悲。
从来好饮杯中物，醒即高歌醉即眠。寄谢多情天上月，病中辜负二三年。
天静无尘夜半时，鹊乌啼罢众星稀。数峰明月光无尽，一洞闲云淡不飞。
北风五月骇扬沙，军令清街禁不哗。一道红灯驰郭外，中涓夜出捕虾蟆。
鞍山柘水事茫茫，犹记同游宿上方。老大重寻窗下宿，残经挂壁故人亡。
寒雀群飞最上头，啄残香玉翠云裘。老坡诗里么么凤，待与梅花渠是不。
百颗蟠桃今几时，浪传此植自瑶池。秋风不者仙家树，春色年年入酒卮。
初与田蔬一样平，一千年后插天青。行人息荫凉风下，应说栽松道士名。
五十衰翁发半华，犹能把酒醉天涯。丝毫美政何曾有，惟把丰年赠汉嘉。
年来黄菊也随时，斗出金盘与玉卮。姑射惶惶西子醉，岁寒心在许谁知。
君向珠池作大官，三年未得夜光看。心知更有明珠好，好似天边白玉盘。
不趁盛时随众卉，幽姿高韵独萧然。别开小径连松路，常爱陶潜远世缘。
典尽春衣不肯归，熊儿扶过瀼溪西。伤时怀抱深于海，掠眼风光醉似泥。
落日平江晚最奇，白龙鳞换紫玻璃。老兵绝叫客争渡，催得船来失却诗。
燕居亭前石子台，两株银杏一时栽。莫言未得弦歌地，画里尼山许见来。
老尽梧桐凤不来，虚名犹占旧层台。朝阳照破兴亡梦，一径花阴自绿苔。
雁池兔苑宴欢馀，犹得西来长史书。雪后平台宾客在，文园谁道病相如。
未出门时一款招，至今遗恨杳难消。翻然自觉无恩怨，万里家山未是遥。
当年匣剑授彬时，都在将军颐指麾。谁者纷纷容易取，高皇约束变更为。
苹洲花屿接江湖，头白成双得自如。春院有时描一对，日长消尽绣工夫。
别时携手上河梁，两岸相看即异乡。独立苍茫归骑晚，春来月色倍如霜。
十五年前花发时，仙翁邀赏醉瑶池。如今头白无情思，只见瑶池花满枝。
神仙事久既朦胧，直恐王郎梦里逢。谩道空江能解佩，何如木末采芙蓉。
两州佳政万人传，一旦那知遂溘然。到底久生从古少，要须乘健早归田。
林间二客妙无语，溪上一航随所之。江山偶尔兴不浅，谁说丹青老未奇。
水驿相连晓夜行，浑无心记短长亭。莫笑杨花道飘泊，人生自有一浮萍。
老来凡事不须知，只著冲襟向圣涯。怊怅无人思祸水，一窗夜雨客谈诗。
庭下闻诗共稚年，白头频见变沧田。浴沂春服依然在，不为方袍学说禅。
运际昌期不偶然，外臣豪杰得神仙。一言不杀感天听，教主长春亿万年。
道人胸次著琅玕，破墨淋漓作雨寒。万丈晓风吹欲暮，误疑翠佩响珊珊。
瓦盆犹带涧声寒，亦有诗情几砚间。抱石小龙鳞甲老，夜窗云气故斑斑。
他日事主曾无赖，欲写狂言献至尊。而今篱落缘生事，浑却悲欢到我门。
二十四番花信老，溪头红减绿初肥。东君也是多情思，尽日扶持柳絮飞。
龙井寒深碧水流，辩才诗已在山丘。萧萧石上风篁岭，曾遇苏仙秦少游。
寒水一瓶春数枝，清香不减小溪时。横斜烛底无人见，莫与微云澹月知。
鸡黍交情不可违，如何兴尽便空归。诗翁偶写胸中趣，肯道溪山有是非。
同游漕幕旧三宾，台府两为新主人。应念江西撙斋老，长裾犹曳幕中尘。
六朝才气苦厌厌，归去辞高义独严。忧世乐天真有道，千年处士晋陶潜。
江南气候异京师，天道流行动失时。柳条梅蕊相催迸，蛱蝶黄鹂未入枝。
始以老亲求禄养，还因亲老乞归田。儒官出处关名教，忠孝如斯两得全。
才愁溽暑忽秋凉，人世谁同天运长。好展襟期酬令序，四山云物晓苍苍。
莫叹江城一掾卑，沧洲未是阻心期。浙中山色千万状，门外潮声朝暮时。
世道如斯决意归，此心不怕八风吹。吾生忠信无休日，天下风波有定时。
独山有峰插天表，湖水临溪接官道。我欲浩歌一登游，不忍足脚青青草。
老眼昏花懒看书，犹将朱墨校虫鱼。闲心自是难抛得，抛得闲心便有余。
老子倾囊得万钱，石帆山下买乌犍。牧童避雨归来晚，一笛春风草满川。
乡关久别梦魂惊，十载归来百事更。惟有门前杨柳色，春风不改旧时清。
西城夜雨一追攀，前辈风流顿觉还。穷似少陵无裋褐，空怀大厦庇千间。
科名高厌玉阶前，历任公卿四十年。休道老夫无事业，两扶红日上青天。
人道归云未足夸，洪羊石乳更谽谺。连环入梦难纡轸，回首西风又日斜。
凌霜心事许谁知，书付萧萧竹两枝。秘意当年浑未解，丹青千载绘新诗。
万事黄粱欲熟时，世间谈笑漫追随。鸡虫得失何须算，鹏𫛩逍遥各自知。
叔子还家定买碑，墓旁将刻老夫诗。诗中不借闲言语，只写人间母子悲。
放翁所刻章泉赋，雅道谁能见一斑。却怪我来居涧谷，摩挲墨妙得诗闲。
净扫云房借客眠，折铛煮粥劝加餐。道人更有超然处，柿落霜林擘鸟残。
有耳慵将听是非，无心只据目前机。不随十二时辰去，却解差排十二时。
何物异乡云杳杳，孤舟残夜雨沉沉。椒浆晓奠勤三老，折尽离人一寸心。
池上平桥桥下亭，夜深睡觉上桥行。白头老尹重来宿，十五年前旧月明。
去马来车声已阑，雪云低压暮檐寒。地炉山蘖烧初熟，软语聊为世外欢。
端能来作栖霞侣，从他浮世悲今古。翻怜春色满天台，刘阮掉头留不住。
卿本佳人自不知，相逢蔓草露零时。殷勤问我离骚赋，欲共潇湘采竹枝。
凉雨潇潇去复留，高人何处系吾愁。老僧相见坐无语，一院野花山寺秋。
世情应笑贾生疏，谏草谁传太息书。惟有潞河南柳色，暖风吹上逐臣裾。
老去人怜百病攻，平生感慨竟谁同。须知一点悬悬念，不在功名富贵中。
千古风流说寿阳，梅花飘落粉犹香。寄言长信宫中女，莫学当时亡国妆。
尽将丘壑捲胸中，醉帽归时御晚风。明日府公催吏牍，可堪骑马踏香红。
野路寻诗立马时，骚人闲淡少人知。霜华满地吹黄叶，应有早梅开一枝。
断头船子小于梭，绿柳堤边拍棹过。绰约酒旗风外捲，隔花时听一声歌。
古往今来不尽年，一人旌节万人怜。曩时孟妇吴中怨，今日任姬越上传。
笋舆取道自吴干，东作村村喜一般。已拜劝农田畯赐，旧租何似放令宽。
著书谈玄俱一偏，柳和伊任孔大全。禹稷颜回乃同道，出处得丧醒醉眠。
四野茫茫云接地，幽禽嘎嘎水连村。明年学汝鞭牛法，只恐移家入鹿门。
陪祀成均振佩琚，年年鼎肉馂神馀。谁知万死投边裔，亦荷分膰到谪居。
疏枝向月倚雕阑，粉色盈盈镜里丹。为忆故园春色早，愁时只作杏花看。
记得年时灶不烟，土仓今番绕门边。已占此后无忧色，绿遍村前菜麦田。
紫府青田任性游，一声清唳万山秋。仙材况有千年寿，鹿犬凡鸡岂合俦。
太史当年奏客星，恩深无计可逃名。从先不著羊裘去，钓得桐江□水清。
松雪无尘小院寒，闭门不似住长安。烦君想我看心坐，报道心空无可看。
柳汁何能染鬓根，柳丝只解绊愁魂。年光有底催人急，水牡丹花又上盆。
只了年年作逐臣，衣冠褴缕面埃尘。偶逢令尹留连我，不畏狂生点涴人。
二千里往回似梦，四十年今昔如浮。去矣莫久留桑下，归欤来共煨芋头。
汝为流水我高山，天籁何曾落世间。一曲怀仙人不见，片帆空与白云还。
永夜沉沉古渡头，闲云流水一时休。晓钟忽报舟人起，昨日溪山又在眸。
十年湖海话禅机，归问云山旧衲衣。后夜月明金锡冷，遥空笙鹤不停飞。
大晁富丽比南金，令弟清新敌楚琳。死却庐陵老居士，二苏那得有知音。
别后无缘得再参，新诗重寄代和南。他年放我休官去，只向云川结小庵。
并吞天下九千日，一统寰中十五年。坑血未乾高祖至，骊山丘垄已萧然。
人生万幻一牦轻，须筑铜驼万里城。莫道斜阳光不远，断霞收尽十分明。
萧萧修竹映池寒，分汲银瓶灌牡丹。报道花朝开内宴，竞持金剪绕朱栏。
伐木相将入远山，共听幽鸟语关关。殷勤若解当时意，此日那容不尽欢。
曾为汉帝眼中人，今作狂胡陌上尘。身死不知多少载，冢花犹带洛阳春。
屈铁为根玉作肌，移栽不记几何时。东风昨夜回天地，开遍墙头一两枝。
垂近姑苏特转湾，盘门只隔柳行间。望来望去何时到，且倚船窗看远山。
看花莫叹薄衰年，老眼方知花欲然。若到秾华满天地，少年那日不输钱。
身心久已拚空门，在欲行禅未易言。惭愧老僧辜负汝，绿萝庵里待招魂。
多病经时不著冠，岸巾长对倦云闲。年来衰谢交游绝，靖节柴门不用关。
杮叶常书池水黑，策勋载在中山国。玄香异气结楼台，为爱鹅群书道德。
福胎当日起燕然，始信兴亡不属天。谋国自知无秘计，何时归把牧羊鞭。
新拜天官上玉都，紫皇亲授五灵符。群仙个个来相问，人世风光似此无。
农家辛苦靳逢年，谁似僧家饱饭眠。留得巾盂为老伴，丰年常在粥盂边。
写出此君真面目，笔端造化少人知。我疑与可今犹在，安得东坡共赋诗。
朱轮驷马锦障泥，郡守官仪足品题。自是老身无宿分，卧乘篮舁一鸡栖。
霜染平江翠欲飞，波心夜半度灵妃。可怜一掬苍梧泪，拭遍当年旧制衣。
寒风飒飒响庭槐，爱日明窗坐北斋。闲忆故山归未得，旧游时展认云崖。
刘裕当年西入关，楼船浮渭取长安。不施舻棹争先进，坐使秦人破胆看。
霜迟断陇荞花白，水足平田稻子红。剩把丰年供祖帐，送将玉节过江东。
晴窗欲晓鸟声春，唤起藜床入定身。老去不知三月暮，梦中亲见两诗人。
一年春信到人间，捲地东风苦作寒。燕子不来帘半捲，满庭香雪杏花残。
天高河汉烛奎文，灯火山窗夜独亲。谩道翰林华盖逼，手裁春帖是何人。
守岁全家夜不眠，杯盘狼藉向灯前。相看更觉光阴速，笑语逡巡即隔年。
数亩畬田列小城，人间天上果分明。金牛逸老耽幽赏，何处逢人一寄声。
有时自问自家身，莫是羲皇已上人。日往月来都不记，只将花卉记冬春。
南园花柳斗芳菲，野蝶随风祇自飞。不是春光吾懒管，花时心事转相违。
浮空紫气何须尔，度世金丹岂有之。函谷不烦关尹出，城南莫遣树精知。
直用天才众却瞋，应欺李杜久为尘。南荒不死中华老，别玉翻同西国人。
高烧蜡炬吐青烟，妃子宫中夜宴阑。并坐圣容欢不足，罗衣却恐怯春寒。
潘君狂甚诗能古，叶子文高世莫惊。何处有田求二顷，向来三月决归耕。
敬亭山水产贤英，在昔文章属有声。天上铨曹待成迹，几年承禄教宣城。
旧说诗坛不可攀，岂期于此得窥斑。茫茫世事催人别，数见犹期数日闲。
休休早稻已焦卷，晚稻摇风更可怜。枯尽百源无一滴，老龙何处卷云眠。
宋文心腹寄王宏，来刺江州却有声。不怪孤臣书甲子，时时送酒赏渊明。
平阳宅里看图画，想见王孙毓秀年。应是玉真亲抱送，还骑一鹤上寥天。
月有阴晴与圆缺，人有悲欢与会别。拥炉细语鬼神知，拚把红颜为君绝。
两世相从今几人，回头强半已埃尘。此心点检终如一，时事无端日日新。
学贯天人刘太保，卜年卜世际昌期。帝王真命自神武，鱼水君臣今见之。
用从书契到于今，万世功名一洗心。甘与墨卿绝交后，管城萧散退藏深。
酒几于道少人知，乘坠俱忘即我师。身后虚名如胜此，陶潜李白更无诗。
汉将功成谤易生，蓝田归去不胜情。青天一片淮南月，犹照当时细柳营。
当年三殿瑶池会，天仗将回乐未央。献岁东朝还大内，仙韶迟上万年觞。
数株杨柳弄轻烟，舟泊漷州河水边。牛羊散野春草短，敕勒老公方醉眠。
陶令门前罥接篱，亚夫营里拂朱旗。人事推移无旧物，年年春至绿垂丝。
烧纸船头祭水神，杯盘灯火夜青荧。老巫得珓舟人喜，想象灵君醉未醒。
天涯此日逢周子，海内今年得吕侯。自笑种顽终不比，可怜迂阔暗相投。
为贫出仕退为农，二百年来世世同。富贵苟求终近祸，汝曹切勿坠家风。
薄寒侵晓露华明，不信人间有许清。行遍西郊草堂外，老怀浑不负秋晴。
吹尽西陵歌舞尘，当时屋瓦始称珍。甄陶往往成今手，尚托声名动世人。
嘉会楼前谁主宾，老树挟风鸣向人。坐槎仙客不可见，江水滔滔劳问津。
初入纳楼天气冷，黑鸦白崄信跻攀。追随赖尔驱驰力，肯任劳时亦是闲。
酒边容角少年狂，扶路归来兴未央。羡杀雄蜂雌蛱蝶，月膏烟腻宿花房。
不望金舆到锦帷，人间乐极即须悲。若言要识愁中貌，也似君恩日日衰。
老夫爱此黄金蕊，儿子须将白酒赊。直到残阳下天去，更添灯火照欹斜。
亭亭双干出群芳，莫负花时几度忙。为语丹青休草次，留将秋色待诸郎。
蒲鞯盘膝胜安舆，人讶形骸与世疏。却笑徙居三十乘，恰如牛背一编书。
仙游谪下可能禁，多少名山助苦吟。千古断碑犹有恨，推敲无字到于今。
淡云疏雨嫩凉天，老柏梢头挂瘦猿。仙殿崔嵬钟磬响，纸钱灰起祭中元。
西风忽起江枫末，偏喜萧萧弄华发。世间何物最坚牢，惟有古来天上月。
三十年来觐本师，见翁方恨识翁迟。杂华林下曾相许，负荷深惭石洞儿。
梅花开遍腊将残，几度吟诗倚暮寒。何处蹇驴驮孟老，一鞭风雪正漫漫。
闻说薇垣德政新，公馀风月伴吟身。荔枝嚼到甘甜处，莫忘同时玉署人。
石友拳然万仞姿，竹君啸处一川漪。更无二客随巾屦，谁见先生觅句时。
姓名早见书金榜，佐政黄堂又四年。自有郡人歌岂弟，相知何必上官贤。
桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
涓涓椰酒似璚浆，少妇垆头学闹妆。何事客怀春更好，清歌一曲压郡觞。
白眼看人休太憨，青春去我未全甘。只宜花下吟诗醉，时向樽前纵酒谈。
村北村南社鼓声，闲寻父老说升平。孤镫也识离人意，落尽寒花却再生。
种药千畦手自锄，年来渐喜识人疏。等闲旋点黄金卖，莫讶家无檐石储。
西山许迈无人问，只说东山有谢安。富贵光明贫贱晦，世情从古两般看。
海门夜半吼长鲸，怒捲闾阎入巨溟。惟有清霜台上桧，亭亭不改旧时青。
山行尽日不逢人，五里松风十里云。还有道家烧药处，时时笙鹤半天闲。
霜风刮地雁连天，野舍衾寒感旧年。独有多情夜来榨，床头滴滴慰孤眠。
边官谁复解边筹，万里关梁重国忧。惟有黄河如故国，年年常绕堑山流。
桃笙乘势献微凉，纨扇无功送暑光。老病不嫌风露冷，莫教添作鬓边霜。
关心日影转前墀，又到萧郎过院时。重向镜中看一遍，髻花删却半嫣枝。
万事乘除不可期，此行休怪到家迟。千山万水秋光里，尽是君家得意时。
往事悠悠逝水知，临流尚想报吴时。一壶能遣三军醉，不比商家酒作池。
食时持钵乞诸邻，不用毗耶遣化身。想见堂中惭此老，法轮未转转饥轮。
我亦逢场因作戏，要令竿木自随身。老僧不学面壁观，山偈随缘举似人。
众芳摇落西风里，霜叶如花斗艳时。遥忆故交明月夜，等闲吹笛拟桓伊。
麻姑潮至正淹身，休讶浔阳信不真。为报赤阑桥道士，红娘留难白夫人。
远臣不与近臣同，但爱花枝照眼红。莫道夜深无酒卖，蛋家船在岸之东。
当年衫鬓两青青，强说重临慰别情。衰发祗今无可白，故应相对话来生。
玉骨冰肌迥不群，罗浮山下几黄昏。应时桃李知谁在，月冷霜清欲断魂。
抱病江天白首郎，空山楼阁暮春光。衣冠是日朝天子，草奏何时入帝乡。
春岸移舟雪半消，长年忍冷转塘坳。数声鸦轧催归橹，属玉惊飞上柳梢。
来时西馆阻佳期，去后漳河隔梦思。知有宓妃无限意，春松秋菊可同时。
洞庭南去接潇湘，鸿雁来时天雨霜。目极湖心云雾里，只疑此处见英皇。
旅食京华数十春，饱谙霜雪惯风尘。南来忽见幽燕客，还似当年遇越人。
小舟依渡不施桡，正似闲人远世嚣。满径绿阴初睡起，坐临流水看春潮。
传老元来有世芳，孙枝分出几星霜。姮娥只解夸仙桂，不道人间有鞠黄。
惜别欣逢一纪馀，世途惟我最差池。当时侠少无年少，今日青丝有白丝。
射虎屠龙意气豪，纵横年少见吾曹。老来梦断长安事，落日捞虾傍小舠。
至顺壬申再贡贤，一从更制遂茫然。惊看亚榜题杨植，憔悴西风十九年。
滴水泠泠彻碧纱，旱时无减雨无加。澄清好是为官侣，引入孤城一带斜。
醉里提壶荷锸还，大伸脚步即登山。何如且作收云法，施得清光与世间。
阙下僧归山顶寺，却看朝日下方明。莫道野人寻不见，半天云里有钟声。
老夫经岁卧幽窗，慨世忧时念益长。白日似怜吾寂寞，故从小隙放余光。
金马可堪充铁马，铁牛那是粪金牛。虚名岂得为时用，足致天兵下益州。
四面朱阑当午门，百年榆柳是将军。昌期遭际风云会，草木犹封定国勋。
画前有易不知易，玄上求玄恐未玄。白首纷如成底事，蠹鱼徒自老青编。
鼓楼岩下鼓楼开，举世邯郸梦未回。安得老鼍教唤起，万人醒眼上山来。
归舟夜泛严陵雨，征旆朝冲雁荡云。回首十年千里隔，江山何处不思君。
闻道越王避汉兵，窜身岩谷觊偷生。如云甲马今何在，只见良田万顷平。
秋老苍山俱是骨，枫丹独树有馀姿。屋头飞瀑挂不断，兴在忘言拄颊时。
世上无媒似我希，一身惟有影相随。出门便作焚舟计，生不成名死不归。
重重照影看容鬓，不见朱颜见白丝。失却少年无处觅，泥他湖水欲何为。
闪灼虎龙神剑飞，好凭身事莫相违。传时须在乾坤力，便透三清入紫微。
街头无菊斗残芳，惊眼梅花恰满霜。老子西林三两树，期君长为恼花光。
夏木阴阴翠竹疏，相携萧寺馔伊蒲。他年细味禅房句，便是香山六老图。
我辈不比少年时，陶写政赖竹与丝。劝君莫种南塘柳，只为行人管别离。
阡陌纵横尚宛然，知他耕耨是何年。果然绝粒轻能举，底事仙人亦有田。
杏褪红衣柳贴毡，落花积得可铺天。世间缺事填难尽，愿补神仙簿上缘。
前日归时花正红，今夜宿时枝半空。坐惜残芳君不见，风吹狼藉月明中。
一宿因缘逆旅中，短词聊以托泥鸿。当时我做陶承旨，何必尊前面发红。
夕阳衰草暮秋时，廛里荒凉客到迟。争向残骸夸义烈，孤城未肯竖降旗。
一年曾得几番圆，恨不骖鸾上广寒。占得波光须细玩，恰闻沧海已狂澜。
苾刍曾向定中观，谓我南迁使可还。过了三年方语验，聊将一笑谢禅关。
金明驰道柳参天，投老重来听管弦。饱食太官还惜日，夕阳临水意茫然。
琼葩玉蕊点疏枝，吟得刘叉五字诗。谩道阶前深似尺，程门独立有杨时。
行行西至一荒陂，因笑唐公不见机。莫惜骕骦输令尹，汉东宫阙早时归。
怀抱何时得好开，三年尘梦落燕台。东君似解愁人意，犹遣梅花傍酒杯。
一时起立吹箫管，得宠人来满殿迎。整顿衣裳皆著却，舞头当拍第三声。
圣主中扃日湛然，白珩不重只尊贤。更于老氏求三宝，慈俭每为天下先。
东归间道已浮杯，力疾遥迎日几回。何处晚来成误认，风帘竹影月窗梅。
荆王翠羽衾中梦，太尉销金帐里歌。若以道人银色界，虽无欢笑亦无魔。
送尽行人我独留，老夫无计解离忧。劝君今夜休辞醉，明日江山总是愁。
嗣皇仁覆物昭苏，皋自陈谟鲧自吁。闻道诸公扶国论，须君左袒订邦诬。
世缘未了治不得，孤负青山心共知。愁君又入都门去，即是红尘满眼时。
七月交秋未变秋，轻轻一叶下枝头。君王不在当时悟，直到凋残后始愁。
禅门底用金仙偈，道室空多玉笈书。知我者希斯我贵，身心如此可踟躇。
云树烟花隔水南，仙人羽服坐龙龛。丹书昨到斜阳里，正忆衡山陆道庵。
收拾风烟在一丝，水深鱼饵荻芽时。相逢慎莫轻开口，我亦人间学啜醨。
谁人更识贾长沙，老作江南百姓家。但使瓶中有春酒，不劳恸哭与长嗟。
君家明月楚江干，价动连城海色寒。不是片心还得似，三年那借故人看。
勒马江都欲问天，琼花归去几多年。应知绝品非凡骨，特与人间作样传。
身随白日看将老，心与青云自有期。今对晴峰无十里，世缘多累暗生悲。
红尘白浪去来年，细雨秋江看木棉。何处思君君不见，羚羊峡尾七星前。
江头杜老典衣醉，垆畔吴姬唤客尝。拍拍满怀春意足，真珠红滴小槽香。
割鸡何惜用牛刀，老大无心赋畔牢。多少少年腾上速，几人曾得见霜毛。
无心出岫道人闲，身在虚无缥渺閒。可惜云霓人在望，捲将云雨入梅山。
一年好处是初春，十阁争先奉圣人。彩胜宝幡簪帽巧，兰芽蔬甲族盘新。
高牙熊轼隐铃斋，棠树阴浓长绿苔。丞相望尊宾谒少，清言应喜道人来。
五柳门前秋叶衰，南山佳气满东篱。白衣人到黄花外，正是先生述酒时。
一片云阴带日长，落花飞处燕泥香。耕畦桑坞年年事，万点春声夜对床。
茔木青青雨露垂，赴君还忆别亲时。须知列鼎关心句，便是元戎奏凯诗。
豹皮茵下百馀钱，刘堕闲沽尽醉眠。酒病校来无一事，鹤亡松老似经年。
自昔丰穰为上瑞，万箱腾颂奏君前。史臣螭陛闻宣付，日历先书大有年。
倚杖看松残雪后，荷锄移竹小春前。较多白发浑闲事，得住青山又一年。
荪桡兰楫芰荷衣，袅娜愁予二八时。嫁与湘君捐袂褋，玉搔头映白罗帷。
垒曲成台糟筑丘，衰迟无复少年游。君看烟草离离外，不问人间第一流。
种竹宜疏延夜月，浇花须早趁晨阴。溪边钓石勤时扫，恐有诗人来醉吟。
早晚芝函下九天，不容瓜戍更期年。苍生属望为霖久，肯使炎方雨露偏。
手栽梅核待成林，慈母当年属望深。梅未成林人已往，空酸孝子一生心。
每忆山房话夜深，几前无主亦无宾。老兵未领西来意，斜倚屏风一欠伸。
里社过逢起醉眠，行人鱼稻不论钱。欲知劝课功多少，地覆黄云远接天。
心地长闲为己物，年华不住是天时。当时海上乘槎客，维楫都无任所之。
已是平头六十人，江湖身老寸心存。明窗净几翻经卷，深炷炉香答主恩。
行遍天涯只漫劳，归来登览兴方豪。云生神禹千年穴，雪捲灵胥八月涛。
生无一点烟火食，死有千年书传香。饮墨为何疑罚谪，成仙缘此信荒唐。
高鸟翩翩去未穷，行人扰扰复西东。何须华表千年鹤，城郭重来便不同。
鹤色纱蒙乌府寄，裁衣不称著林中。水亭君有亲题处，留待他时染碧笼。
帝德由来动百神，年年圣节绝纤尘。万家喜气生和气，冬日翻疑一日春。
潇潇丰姿迥不同，少年来住此禅丛。谁知今日佑和尚，便是当年钟令公。
少妇闺中学画眉，春山楼外淡相窥。不知底事关眉角，恰似山回叠浪时。
束帛难招鲁两生，奉常绵蕞乱纵横。满朝将相轻年少，治道难因礼乐行。
元和天子丙申年，三十三人同得仙。袍似烂银文似锦，相将白日上青天。
枝上好花无十日，松梢老叶有千年。静中勘破人间世，醒者常愚醉者贤。
故园微路绕江干，常记开时偪岁寒。万里临风惊老眼，却疑还是雾中看。
手关一室翠微里，日暮白云栖半间。白云朝出天际去，若比老僧犹未闲。
野寺迢迢隐碧岑，曲栏荒殿古苔深。可怜一段岩头水，洗尽浮生用世心。
蜡屐登山访草亭，前山未放十分青。清明此去无多日，不信老天长晦冥。
一冬川陆尽奔驰，开尽南枝又北枝。玉立世间尘土外，子真那不笑人痴。
澄来澄去不知年，一片澄光月样圆。照破十方三世黑，大家同集世尊前。
老来青帝亦风流，年少花王正黑头。共忆东风旧游路，乱红残紫不胜愁。
对品班分玉笋行，一时望拜殿西厢。百官燕出宫闱静，疏雨濛濛湿建章。
高台已倾曲池平，江都宫殿野草生。隋家事远不须问，淮南非复百年城。
燕处超然老复丁，等闲高树脱尘缨。知君已悟长生理，不作容成作广成。
年逾知命志尤坚，独向青山更绝编。天下有山山有水，养蒙肥遁正翛然。
右军平昔爱观鹅，尚有池塘聚渌波。但见当时尘迹在，徘徊终日对嵯峨。
少年工制独称奇，绝似灵芸夜绣时。笑语楼前争乞巧，伤心无复见穿丝。
气涵珍玉语良金，不论穷通话尽心。枕上一时南北海，半窗梅影月阴阴。
蟠桃一绽岁三千，仙传荒唐未必然。何似此花留巧石，有开无落更长年。
四时嘉节宴游稀，盛德先从学士知。每岁惟呈簇金帖，新春不和彩花诗。
杨子桥头夜泊船，水波才定月初圆。不眠细数经行日，笑隔东风又一年。
窗扉寂寂秋将晚，灯火昏昏夜向阑。不是暮年能耐病，道人心地本来宽。
帐下悲歌势已孤，美人忠愤慨捐躯。山河莫道全归汉，墓草青青尚姓虞。
天与风流春与娇，酒旗风急更相招。先生莫道心如铁，愁杀苏州也合销。
新塔荒山生野烟，飘然只履向何天。禅家自是无生灭，尘世空馀有泪悬。
出处由来祇一涂，区区分别欲何如。试看信手作毛角，绝胜当年陶隐居。
萧萧落木下河干，秋老东林白露寒。为报陶家新酒熟，黄花三径待君看。
南山云起满庭阴，帘幕初凉七月深。桃子压枝桐叶老，连绵风雨作愁霖。
宜月宜风还宜雪，烟雨冥濛景更宜。说与客来休剥啄，先生长是倚阑时。
浙东经学推黄氏，玉树临风见一枝。山邑百年弦诵地，自今应喜得良师。
每忆中林访惠持，今来正遇早春时。自从休去无心事，唯向高僧说便知。
纷纷又过一年春，牢落情怀酒漫醇。满眼暄妍都去尽，樽前唯忆旧交亲。
历代兴亡数张纸，千年胜负一盘棋。因而识破人间梦，始信空门一著奇。
曾淹静夜语移时，不定花魂猝未持。是鬓生香香附鬓，微粘枕畔气丝丝。
晓镜高窗气象深，自怜清格笑尘心。世间不为蛾眉误，海上方应鹤背吟。
惊流落石震林坰，一洗红尘耳目醒。妙语曾闻杜陵老，高江急峡斗雷霆。
四檐春雨夜浪浪，记得吹笙近竹房。三十五年江海梦，又随归雁过潇湘。
一度遭佗痒处抓，愤然回首要翻交。谁知到后重遭毒，劫石销时恨不消。
海气漫漫江上风，潮声时度越山中。且看移得新亭好，一任知名谁勇功。
凤去丹山久不归，昔年宁此览朝晖。紫庭正带黄绅望，曷日重将九子飞。
诗书总学本无难，年少心身莫暂闲。尺寸之功当记取，将来百仞作高山。
三岩高处曾相见，五老峰头念索居。何事玉渊书未报，水清难怪久无鱼。
五百馀年别恨多，东征重得见青娥。擗麟始拟穷欢乐，不奈闲人背痒何。
济济声华久见称，青云豪气小陈登。东州邂逅人非旧，始信千年谷变陵。
选官选佛但从长，旷世因缘且莫量。一自幞头重整后，相期惟有木樨香。
冬青一树分男女，近日男青让女青。不见龙津诸女子，万年枝下头精灵。
漫道任公钓有神，六鳌无迹海生尘。争如静卧南窗下，兰菊从教秋与春。
知尔新从海外来，晓窗吟坐思难裁。堪怜时复撼书幌，似报故园花欲开。
虽胜斑竹与红藤，绝远羸躯岂易凭。争得化龙归锦水，老身骑去见心朋。
帘幕沉沉燕子归，牡丹带露浥春晖。依然画省风光妙，少问去年人是非。
牡丹红豆艳春天，檀板朱丝锦色笺。头白江南一尊酒，无人知是李龟年。
记得唐人诗句好，贵人白发是称公。笑将髭鬓学年少，时对菱花亦作忠。
石鼓镌功元自缺，秦碑颂德久应讹。一时篆籀今谁解，白发江南玉雪坡。
非才自丏罢钧衡，百念灰寒岂复萌。刚道资囊上书者，不知谁继颍川生。
嵩山古寺离来久，回见溪桥野叶黄。辛苦老师看守处，为悬秋药闭空房。
人身正类砂盆破，三篾束缚全暂时。暑往寒来宜爱惜，莫教土上更加泥。
翡翠春温金屈卮，青天璧月浸蛾眉。君王莫更留髡饮，政是能胜一石时。
不事王侯懒属文，时危何处觅元勋。他年收拾琴书去，笑傲林泉我与君。
萧萧风雨急还休，无数仓官立道周。多少诗情浑漫兴，烟云不隔四山秋。
滴酒刲牲社令前，当时冠玉最英年。枌榆阴净将箫鼓，好是江南燕子天。
竹母初分种屋头，斑斑泪点带诗愁。他时看取成林玉，遥剪湘江一片愁。
尘埃彻脑老侵寻，误入清流听八音。鱼鸟难驯湖海志，岸沙汀竹忆山林。
茅屋低低三两间，团团环绕尽青山。竹床不许闲云宿，日未斜时便掩关。
九日年年负物华，野香未肯到山家。今年九日风光别，不独黄花更紫花。
绛台驿吏老风尘，耽酒成仙几十春。过客不劳询甲子，惟书亥字与时人。
斗草同欢似戏场，含娇敛笑竞群芳。临风岂有梅花笛，吹落蛾眉点额妆。
十二年来愧道交，相从曾约共诛茅。于今撒手归何处，月在高林照石巢。
万里城横内外边，筑愁知自祖龙年。何如引取黄河水，直绕辽东到朔天。
少日清文结主知，斋坛授钺及耆颐。人生得意今如许，须信穷人不是诗。
有形皆朽孰不知，休吟春景与秋时。争如且醉长安酒，荣华零悴总奚为。
曾向孤山占早春，肯同桃李媚时人。暗香疏影黄昏月，应共禅心不涴尘。
乐天投老刺杭苏，溪石胎禽载舳舻。我昔不为二千石，四方异物固应无。
玉勒金鞍问宝装，少年有意竞春忙。不妨系日宽门禁，安得长绳尔许长。
一片愁心托杜鹃，望中陇树断苍烟。归人只是归难得，白发相催又隔年。
鄂州迁客一花说，仇池老仙五字铭。并入晴窗三昧手，不须辛苦读骚经。
谁与江瑶角长雄，一时风味两无同。吾儿不友王文度，底肯分甘及乃公。
雪里芬芳亦偶然，世人便谓占春前。饱知桃李俗到骨，何至与渠争著鞭。
病来每有为僧兴，老去初无涉世心。它日三江五湖口，断云寒水有知音。
镵崖刻石成大像，谁道老僧多伎俩。虽云百尺最高高，应有游人到头上。
土床烟足紬衾暖，瓦釜泉乾豆粥新。万事不思温饱外，漫然清世一閒人。
十年不踏盱眙路，想见长淮属玉飞。安得玻瓈泉上酒，藉糟空有白鱼肥。
唐时闻人郑广文，今时广文还郑君。他年郴岭烦相候，从我高登南岳云。
却扫溪西旧草堂，秋风落叶满藜床。石田租重斋储少，乞我家传辟谷方。
患脚法师不解走，少年心尽爱花柳。争知道味却无言，时得茶香全胜酒。
海上经年音信稀，闺中流泪捣寒衣。无端一夜冰霜结，惊见天南片叶飞。
昔年常接五陵狂，洪饮花间数十场。别后或惊如梦觉，音尘难问水茫茫。
溪上梅花月一痕，乾坤到此见天根。谁道南枝独开早，一枝自有一乾坤。
老气苍寒松树活，闲情幽淡菊花开。一条古路无人走，还且与人相往来。
别时容易见时难，和恨和愁写一摊。若遇后来相忆处，聊将纸上笔踪看。
伏枕闻君乐事偏，钿蝉金雁总堪怜。何时共醉桃花坞，解尽春衣当酒钱。
世事翻腾尽万般，一心长拟泰山安。酒壶书卷林泉意，更要诗人仔细看。
年来白发两三茎，忆别君时髭未生。惆怅料君应满鬓，当初是我十年兄。
村居乐饮鼓冬冬，亭障无虞岁屡丰。谁道喧呼妨熟睡，老人自爱地炉红。
炀帝开河鬼亦悲，生民不独力空疲。至今呜咽东流水，似向清平怨昔时。
少日便怀丘壑情，看山看水饱曾经。如今积翠楼头望，看尽江南未了青。
委身项籍竟何成，不过区区亚父称。若使当时身入汉，良平之次定书名。
十年不踏淮安路，今日昌原得纵游。千树撩人诗兴动，恰如何逊在扬州。
代北山南十八州，雁门关顶四时秋。沈郎带眼浑依旧，领得千军紫塞游。
张湾漷县总离宫，衣宿民间似禁中。莫遣逸熊攀槛入，曾闻复道与天通。
颍水箕山未脱然，直须断尽世间缘。野人曾被朱轓涴，不作天仙作地仙。
垂萝庭院昼深沉，别后俄惊岁月深。琴剑未归猿鹤老，几回清梦绕长林。
吴生对酒望天都，作赋曾同楚大夫。我采三花游二室，明年相忆佩茱萸。
人言萱草可忘忧，忧不能忘已白头。若说此花能却老，不教慈母葬松楸。
正脉如今一线微，不堪惆怅泪交颐。冷云深没楚山顶，全体当年缩项时。
三十骅骝一烘尘，来时不锁杏园春。杨花满地如飞雪，应有偷游曲水人。
小舟为我载月色，白沙翠竹光相射。自从李白下金陵，四百年无此豪逸。
三纲五典不用学，旦气清时在枕边。未出母胎无不具，何须万里役楼船。
瓦瓶短嘴泻山浆，玉粒长腰煮饭香。俗朴民淳官府拙，饱餐浓饮度年光。
经时未遂葬山丘，贤行终身恸不休。勤俭成家长儿女，一生辛苦为黔娄。
离众多年无坐具，入山长久没袈裟。单单有个铁铛子，留得人间煮瀑花。
尺寸能含百丈姿，巉岩犹喜托根奇。堪知细叶迎风夜，不减孤涛绝顶时。
忆得初年不解愁，药栏花径日风流。临池书罢黄庭帖，走马城南觅旧游。
少日林泉共隐沦，披衣扫石荫晴云。前年重过嬉游地，亲见诗人咏五君。
松柏岁寒柯不改，芙蓉秋老花犹□。荐爽西风曳片云，邀云泚笔遥相待。
花光连接两台春，中有眠云跂石人。莫使鞭笞鸾凤去，时来重现宰官身。
佳君住处在深山，高卧林扉日日闲。借问松间双白鹤，何时相问到人间。
霜溪咽绝照冰姿，谁见无人弄影时。香逐晓风穿暗户，梦随落月挂寒枝。
采采芹甘不自谋，慇勤直欲奉王羞。可怜斜日三千字，曾献当年十二旒。
青灯耿耿透窗明，一字推敲睡不成。只道衰翁自迂阔，隔楼亦有苦吟声。
怜君藻思若悬河，何自清时挂网罗。西去汀洲鹦鹉绿，古来名士患才多。
西风老树昏鸦集，落日荒城暗雨崩。寂寞断碑秋草里，路人遥指献王陵。
清谈数语犹疑过，平地徐行亦虑危。酌酒浅深须在我，更衣单复要随时。
玄文草罢坐川湄，川与心同清静时。此地可忘新汉事，莫将轻易与人知。
望月登楼海气昏，剑池无底浸云根。老僧只怕山移去，日暮先教锁寺门。
今岁柴车总未巾，孤山龙井不曾行。老无半点看花意，遮莫明朝雨及晴。
华阳洞口炼丹台，仙客遗基在草莱。急遣羽流专洒扫，千年去鹤会归来。
同功一体尽调元，独抱沉疴反故园。壶遂暮年非不遇，人生到此可忘言。
跋涉山程往又还，老怀不是爱游山。为闻父老勤相送，立满溪头几日闲。
一春多雨夏当悭，今岁还防似去年。玉历检来知小满，又愁阴久碍蚕眠。
白面道人门不出，晚凉倚树听秋风。最怜八月江南好，老雁叫云霜叶红。
世事盛衰谁得知，惠陵烟草掩柴扉。陵边人家丛竹里，灯火喧呼迎妇归。
渺渺一径两陂间，杨柳初发水潺潺。惊鱼忽散人影尽，啼鸟时来春意闲。
古木交阴水漫川，野人相对石床眠。幸抛旧梦谈新梦，莫问悬车今几年。
榜题仁寿睿思东，星列钩陈绣阁重。中使三时羞玉食，地凉不用暑衣供。
垂空小雨湿梅花，一岭穿云石径斜。燕子飞时春欲暮，断桥烟水渺无涯。
丁年夜坐眼如鱼，老矣而今不读书。墙角短檠还有用，瓦瓶相对一枝疏。
小立青帘卖酒家，味虽薄薄胜空茶。今年春满疏篱外，数朵轻红出杏花。
行歌曳杖到新塘，银阙瑶台无此凉。万里秋风菰菜老，一川明月稻花香。
怀抱琼瑶一段奇，通身富贵少人知。四藤击碎还收拾，摊向皇都卖与谁。
彻底清闲住草堂，更无一事可商量。时时攲枕寒窗下，静看西山白鹭行。
人间爵禄颂公难，自有家传一品官。己亥年生逢己亥，从今甲子别开端。
昔年挂席过江州，曾为庐山尽日留。断句得君相举似，夜窗应复梦成游。
玉浆时复咽于津，通畅全胜百味珍。满口馨香兼自得，颜容改变作真人。
纷华戚里不胜春，年少横行贵绝伦。待媵尽歌江有汜，于田乍赋巷无人。
佛老尘音杳莫扳，空馀一塔倚云间。不知当日遨游者，几见灵光照此山。
十年江浙说明公，节钺青冥山万重。春住钱塘还有脚，新年移得到千峰。
帝王言道不言书，况复时丁板荡馀。偶效右军书七月，中原王业定何如。
东来骑火照松萝，野老逢迎笑语多。共指岩前一方石，将军大剑可横磨。
九府五铢世上珍，鲁褒曾咏道通神。劝君觅得须知足，虽解荣人也辱人。
凤麟洲上水烟分，女伴同祠李少君。点定易迁宫里籍，步虚携手踏红云。
石桥未到已先知，入眼端如入梦时。僧唤我为严首坐，前生曾写此桥碑。
辇路尘生香不断，灯楼月映彩初圆。太平时节风光好，烟火今年胜去年。
雨过青坪不见人，剪茸新鹿白如银。数声鼓笛丛祠近，知是祈年赛水神。
天地今经几劫灰，区区人世只堪哀。莫漫著书抛岁月，径须餐玉访蓬莱。
诸天行乐正峥嵘，八臂修罗苦战争。谁似万桐山下老，提撕磨衲示无生。
渔笛狂吹失旧腔，采菱日暮斗歌长。老夫独面东溟坐，月上孤琴未解囊。
老书堆几宁堪读，酸酒盈樽不用赊。料得君非贪九锡，短辕长柄趣还家。
水生溪涨欲容舠，疾病因循厌作劳。莫道深居便无事，午窗疴痒费爬搔。
臞梅纤柳斗春先，老眼长松送远天。云物且看苍狗外，不知今日是何年。
芙蓉江北雁飞飞，燕子矶边人未归。只怕沈郎腰已瘦，迟回难寄旧时衣。
秋声已老尚闻雷，独雁横天放胆回。只道湘江书易湿，故人风雨夜豋台。
气象重归金马地，更看埋玉乱松楠。他年父老还能说，道上书生为指南。
诗仙诗鬼不谩欺，时事先教梦里知。禁苑又经人物散，荒凉台榭水流迟。
自古人人足叹嗟，闲游得侣复堪夸。可怜十宿无喧杂，不在僧家即道家。
忆在青城炼大丹，丹成垂欲上仙班。飘零未忍尘中老，犹待时平隐华山。
却恨当年白马来，骅骝遍地转堪哀。支公久已轻神骏，只合埋头向草莱。
土润耕牛不受鞭，风和花鸟各忻然。老人犹记兵戈日，自后升平五十年。
六时佛火明珠缀，午后茶烟出翠微。萦砌乳泉梳石发，滴松银露洗墙衣。
华顶高峰接太虚，承攀琪树赋垂珠。当时惟有建公在，老宿如今一半无。
平生心事白欧知，一卷云庵处士诗。占得镜中奇绝处，祇缘身值广明时。
读老子章花似道，不嫌雪恶与霜粗。能知其白守其黑，长入人间墨画图。
谷口重阴锁未开，寒风应识夜啼哀。南飞下攫皆无计，不见丹山老凤来。
数间茅屋带烟云，一片秋光惹翠苹。鹤发渔翁犹结网，世间何处有闲人。
万里溪光一望穿，潜鱼世界白鸥天。若为移得溪光去，落日茅斋相对眠。
睡到黄昏坐到明，只缘君去没心情。常时欲寄平安字，及至人行写未成。
偶被鸟声惊破梦，无心行到黄龙洞。道人已击晚香钟，犹有残阳在高栋。
癖性从来厌市墟，息肩时托近乡居。金风禾黍秋连野，绿柳池塘月照庐。
翠霞腾晕紫成堆，收尽云烟酒一杯。想见浮岚在眉宇，人人知道看山回。
性癖情知与世殊，秪应归卧故山庐。山中亦有经纶事，朝课耕桑夕校书。
肝胆平生献吉闻，金丹炼就肯离群。时人浪自开门户，点染高流入墓文。
一粥一斋年已老，千经万论不留心。菩提本自非言说，默默知师得更深。
花竹垣墙映白沙，紫清宫殿閟烟霞。一条归路朱弦直，三百来年不到家。
红香吹尽绿阴垂，恰似当年锡宴时。今日玉津楼下过，午声依旧啭黄鹂。
轻薄纷纷覆手空，两家交契百年中。要折青兰为远赠，同心更助服之衷。
扬眉斗目恶精神，捏合将来恰似真。刚被时流借拳势，不知身自是泥人。
闻访蓬壶信未真，仙床香榭掩流尘。到来白石青松径，残却当年玉树春。
孤留石塔镇千山，想见当年冰雪颜。身后能来天子诏，更无一语落人间。
计度升迁俛要津，卑污启事避人陈。尊官掌记知多少，冷语闲谈泄漏频。
厄闰黄杨古所传，翻阶红药岂其然。明年果得真都胜，便是双鸧一箭穿。
莫道幽栖意不深，出山未了住山心。不知山鸟关何事，处处留人送好音。
乘兴龙山访尽幽，恰如人在画图游。恨无美酒酬佳景，正欲留时不得留。
冈岭逶迤草木低，东山好处我能知。色浓意远真堪画，须在冥濛奄霭时。
寒葩缕缕结缃红，不待纤针见巧工。秋老从他宫线减，彩文翻喜入花丛。
芒鞋藜杖世缘轻，无妄谁令水火争。造物小儿莫相苦，此中无物可亏成。
古人断臂觅安心，岂有他能我不能。好手手中夸好手，千年常住一朝僧。
金琐瑶窗翠幔中，几回魂梦与君同。相携不尽叮咛语，得丧悲欢总是空。
常陪车驾幸甘泉，少小偏承汉主怜。日暮羽林传警跸，花骢嘶过禁舆前。
傅粉涂朱色色新，惊看疑鬼又疑神。世情卖得千般假，那个抛头肯露真。
小立三人静楚云，水田漠漠向秋分。千峰笑指来时路，黄鹤楼前月是君。
一自君家把酒杯，六年波浪与尘埃。不知乌石冈边路，至老相寻得几回。
静中与世不相关，草木无情亦自闲。挽石枕头眠落叶，更无魂梦到人间。
去年今日别吾家，我鬓苍然尔未华。日似去年人不见，鬓毛白尽眼添花。
野花芬馥去年同，和气氤氲想像中。何事此回重九节，解鞍牧马故城东。
世情诗思两悠悠，老去何心复梦周。风雨午窗春睡起，间将吾志向春秋。
金华彩胜年年巧，柏酒椒盘岁岁新。恭愿吾皇千万寿，四时无日不阳春。
茱萸笑把登高阁，菊蕊才堪荐一觞。却忆当年关表路，无花无酒更凄凉。
碧山千叠削芙蓉，山下寒江旦暮通。南北路岐人易老，光阴多付客愁中。
扶持一疏满遗编，汉陛前头正少年。谁道恃才轻绛灌，却将惆怅吊湘川。
娇鸟双飞恋浅红，乐游原上晓嘶骢。别来已少看花伴，空对芳菲落画中。
十二璚楼紫翠重，万年琪树落秋风。南朝无限伤心事，都在残山剩水中。
半晌开门举步迟，东风吹柳乱丝丝。年来难说宫中事，却道西施不画眉。
千锤万炼虚空碎，不似频呻呵欠时。若更醉酣三昧酒，几多生灭目前遗。
琳宫金刹接林峦，一径潜通竹树寒。是处尘埃皆可息，时清终未忍辞官。
江水东流猿夜哀，愀无人迹到苍苔。悬崖唯有千章木，时见猿猕抱子来。
石桥风雨少人行，江上征舠挂席轻。何似幽人睡方足，闭门欹枕听泉声。
暮年身似一虚舟，付与沧波自在流。垂地雪云吹不散，且倾桑落脍槎头。
牖户绸缪实父基，豆区积贮训承师。老来事业仅如此，惭愧平生祇小知。
家贫亦有数瑶琴，儿女能知山水音。况有松声来万壑，何人不道似空林。
吟得秋痕入鬓髭，梅花窗下一编诗。梅花奇处君知否，不在春风烂熳时。
闻道西园春色深，急穿芒𪨗去登临。千葩万蕊争红紫，谁识乾坤造化心。
偶然携稚看微波，临水春寒一倍多。便使笔精如逸少，懒能书字换群鹅。
竹屋炊烟四五家，门前潮水绕寒沙。道人日晚乞食去，鹅鸭满田蚕豆花。
只得流霞酒一杯，空中箫鼓几时回。武夷洞里生毛竹，老尽曾孙更不来。
芙蓉脂肉绿云鬟，罨画楼台青黛山。千树桃花万年药，不知何事忆人间。
十年前问临濠渡，今日重登淮水船。一片征帆沉夕照，两行客泪落春天。
花间御水照春心，几处恩波自浅深。多少蛾眉争买赋，相如应是厌黄金。
鲁国数年书疏断，每思高会听云和。别时有约终相觅，绵竹江头雨一蓑。
念公万里回异俗，眷我南来忘趼足。它时短幅问死生，为向荒寒访云屋。
曾入当年富贵家，东风几度换年华。满园桃李不知主，独自开花自落花。
五陵裘马五湖莼，曾是金门避世人。任使遨游变名姓，青山明月巳传神。
尘迹初从世网收，一邱一壑此优游。却应化作飞云片，长向亭前伴客留。
积谷山前数种梅，常年携杖走千回。而今寂寞金台下，独对停云把酒杯。
十年交结几冤憎，别后谁能记姓名。遥想瞎驴成大队，挹南岳又望东溟。
去国扊扅悲往事，还乡笳鼓愧前修。十年过计千章木，一寸离心万斛愁。
不烦钟鼓强吹萧，自有诗书共郁陶。暖玉何年来比德，冷金即日得抽毫。
春来风雪无虚日，老去光阴如箭急。窗外梅花犹未残，高标却被寒留得。
绕湖谁琢玉为屏，换却南堂万叠青。老子醉狂还自笑，持竿画字满中庭。
老来生活在诗篇，却被诗魔日绕缠。自哂耽佳由性癖，曲生何事又争权。
群芳谁不让天柔，笑杀金沙敢并游。少借馀妍入樽酒，真堪一斗博凉州。
凡骨何年蜕洞岩，真龙肯向此中蟠。料应夜半凌空去，雷震千山风雨寒。
放鹤庭前木叶稀，修琴人去几时归。山中无处着尘土，流水满溪云乱飞。
洞口车轮欲去时，江山风物动光辉。不须猿鹤相惊怨，自是君王未放归。
小摇蛇影鸟惊堕，已落背毛牛自如。瞢欲分朋惭老病，与渠甘作典筹舒。
近得玄洲餐玉法，不用采石登昆仑。景纯解道游仙句，海上鹤来传到门。
万蕊妆成华屋春，一枝微亚金尊照。世人恨欠杜陵诗，此花真得无言妙。
白襦女儿系青裙，东家西家世通婚。采桑饷饭无百步，至老何曾识别村。
虏箭侵陵御幄时，君臣相顾不胜悲。难平犹自推天命，卢杞奸邪竟不知。
戍角声悲已十年，客心闻战益凄然。小溪积雨倾湓下，不为蛮方洗瘴烟。
江天楼阁似郊居，高卧扬雄一草庐。他日汉庭看执戟，十年先著太玄书。
御馔官厨不较馀，金门掌膳意勤如。更分光禄瓶中酒，烂醉归时月上初。
周室孤危若旅人，诸侯谁复肯来臣。成公不是朝天子，假道京师会伐秦。
秦陆当年行乐地，依然耕钓水云乡。伤心寂寞东风里，露草烟花空自香。
昔迸烧牛发战机，夜奔惊火走燕师。今来跃马怀骄惰，十万如无一撮时。
杂英满树春欲过，修竹参云万馀个。头陀云顶出迎宾，恐是当时刘铁磨。
九流三藏一时倾，万轴光凌渤澥声。从此遗编东去后，却应荒外有诸生。
颖阳茅屋负离奇，别久尘容更老媸。径菊无端频入梦，故人今日有新诗。
何处青山不道场，何须策杖礼清凉。云中纵有金毛现，正眼观时非吉祥。
老臣苦欲争天下，嗣子何曾思蜀中。古屋数椽犹庙食，伤心地近永安宫。
内门朝日上金铺，宝玉龙函出殿馀。红烛两行分御道，辇官三百奉腰舆。
谁把银河彻底倾，倒翻星斗著行明。又疑笼道红栀子，隐隐鸣鞘出五更。
紫瑶阙上烟霞晓，赤玉阶前剑佩齐。十二金童传诏罢，云冠星弁一时低。
急警烽烟惊乍定，新欢鱼水契偏成。一言悟主前人有，不似今时值圣明。
夜来微雪晓还晴，平望维舟嫩月生。道是烛花总无恨，为谁须暗为谁明。
昼永闲来水殿游，芙蓉愁寂似含羞。花枝自与春风别，临到开时又一秋。
雪染梅花倚道傍，亭亭野水弄幽芳。东风似赏孤高意，未许飘零一片香。
夭桃秾李笑逢新，浅画浓妆较未匀。好手得如吴道子，笔端轻染物皆春。
气通霄汉润通泉，融结还从太古年。数点青螺云起处，散为霖雨遍山川。
三曾三孔久凄凉，百世空闻书传香。人物江西初未远，定寻坠绪接茫茫。
年少无愁事业新，小诗写得楚江春。已知字字愈头痛，可是骎骎解逼人。
城南黄叶逐人飞，城上寒鸦噪晚饥。老树荒村停落照，遥遥山寺一僧归。
渺渺清波百里浮，昔游曾是一扁舟。十年人事都如梦，犹识湖边旧客邮。
山中父老感承宣，五马高情亦自贤。一样青铜成肉好，后来多是捋须钱。
示疾炎凉合问之，头皮老去记谁诗。杨妻有句留千古，笑倒黄州举此时。
诛茅剪棘即吾卢，买得邻畦带月锄。不为庾郎饱鲑菜，年来欲试橐驼书。
吴中四月尚馀寒，细雨霏霏怯倚阑。老子真成兴不浅，榴花折得一枝看。
父母胞胎未结前，赵州识后笑南泉。豁然道与虚空似，不道虚空似豁然。
一树寒梅白玉条，风魂雪魄去难招。三年枕上吴中路，先到王城第一桥。
七峰尖峭似陈兵，江外诸山合与争。天地年来爱藏用，淡云微雨不分明。
碧湖老子识朝贤，白璧明珠有此篇。青眼相看岂虚语，不妨收是买山钱。
池阳佳致说齐山，公暇邀朋喜暂攀。浮世谩同流水急，野僧长伴白云闲。
双阙岧峣即是碑，天荒初破此娥眉。行人来往手加额，解说当年旌表时。
藏室委蛇咏素丝，春风初动万年枝。如何愁叹无行路，却似袁安卧雪时。
五年夜夜锁客囚，还余乡梦绕林丘。白头未了乾坤事，一息常为汝辈忧。
老夫黄屋亦称臣，火树珊瑚半入秦。往日歌台虽已矣，舞腰犹似汉时春。
瘦骨崚嶒立海湄，绿苔曾是嫁时衣。江郎去作三衢客，目断天涯竟未归。
驱日鞭云骑赤龙，三生石上采芙蓉。振衣直蹑仙人掌，拄杖时攀玉女峰。
薄雪初消野未耕，卖薪买酒看升平。吾君勤俭倡优拙，自是丰年有笑声。
曲曲溪流去复回，山花夹路石门开。老僧望见频挥手，莫带红尘一点来。
蝇头细字集为图，瓜瓞绵绵走线朱。虎踞龙蟠诸老宿，半窗斜日黑蚍蜉。
城郭重来事已非，南薰不掩柳依依。旧时大庆苍虬础，留与田家夜捣衣。
松岭晴烟明冉冉，石桥融水暖涓涓。老翁百事无心计，秪有寻春似去年。
留得丰山故主人，诸贤后死始堪怜。当年醉意今如在，但掬清泉似饮醇。
太古安知虙与尧，茹毛饮血自消摇。不须追咎为书契，初结绳时俗已浇。
坐忆故园人已老，宁知远郡雁还来。长瞻西北是归路，独上城楼日几回。
楚郊十月尚闻蝉，傍道黄华亦可怜。特上西山最高处，长安应在夕阳边。
生死浪中涅槃宅，与人同黑非同白。谁令避世作聋盲，独来寒岩伏石壁。
昨夜黄州得蜡书，老臣恨已解兵符。莫将箭污偷儿血，留与官家北射胡。
霜竹凄清带雨喷，湿烟粘草近黄昏。谁教吹暗千林绿，不道飞花正断魂。
雨过荒池藻荇香，月明如水浸胡床。天公作意怜羁客，乞与今年一夏凉。
合欢香影拂西斋，萱草前临小槛开。待尔忘忧与蠲忿，争如无事起灵台。
疋马西来腊月馀，扬鞭崎岭又通衢。丹枫夹道行人度，只少梅花似大庾。
寝息随时忘陆沉，银笺挥罢自长吟。庭前花草宜人处，生意新沾雨露深。
闻仅二知虽赐也，道传一贯必参乎。己私克尽融天理，表里通明月在壶。
今朝社日寒犹力，燕子还寻五柳家。宰肉不沾吾分薄，强斟聋酒度年华。
君恶奢华意不欢，一言从俭亦何难。但能和乐同琴瑟，未必恩情在绮纨。
八月九月天气凉，绕栏种菊一齐芳。好风应会幽人意，时去时来管送香。
新松泱莽护寒塘，断雁时依病鹤藏。未向空林怨萧瑟，西风吹起自成行。
鹤长凫短世难齐，满眼风尘客路迷。灶突未黔居未徙，儿曹况在两湖西。
儿曹昨过故人家，归说渠侬酒味佳。闻道得之王录事，题诗聊代夜能赊。
石城铁城不可猜，长江东逝打城回。若教道德为城郭，天险还应飞不来。
半生行役走风尘，年老还家乐更真。遥想岁时欢聚处，可能相念未归人。
剑去池空一水寒，游人来此凭栏干。世间万事消息尽，只有青山好静观。
成都才子玉堂仙，一谪南中三十年。锦树烘春枝袅月，夜来新梦到连然。
乱兵如猬走王师，社稷颠危孰为持。夜逐萤光寻道路，汉家天子步归时。
四壁鸣蛩似故园，松楸万里哭声吞。谁怜夜夜青萝梦，长听秋风老蓟门。
醉时还许醒时无，谚有斯言正谓予。未得素鹅白似雪，等闲难与右军书。
务本工夫在日新，悠悠莫自老青春。课功核实惟时敏，德业何难辈古人。
霜落燕山万木稀，君行岁晚欲何依。十年空献君王策，犹向桥门著布衣。
秦王手创万世业，四海不足充侈心。孝文田家眼孔小，露台欲作悭百金。
浮云聚散复西东，此处容君一线通。全体露时如不领，问君何日解相逢。
虬髯诘屈干鳞皴，二老含毫斗出新。试看山亭秋雨里，不知若个得渠真。
何年杖锡此徘徊，天上真官为我来。芝圃鹤归香火冷，石基空锁旧莓苔。
富贵花深谁肯归，痴心啼到月华西。秋风黄落千山叶，正好啼时却不啼。
从他白发病中生，浊酒宁知世上情。才到蓬蒿人自转，非干仲蔚欲逃名。
才不时宜懒治生，学专信已一官轻。只今尚友须千载，独惜时无尚子平。
去日江边草努芽，来时山上树飞花。春风不管人头白，杜宇声中月又斜。
划平荆棘盖楼台，楼上笙簧鼎沸开。欢笑未绝兵火起，从前荆棘却生来。
鸣沙城北接云中，千里飞狐一道通。十万健儿齐上马，旌旗猎猎动秋风。
浮海南来已几年，问师何者是单传。法门不二无文字，岂必西天更有天。
老怯风波一棹回，故园芜没半苍苔。水深莫遣蛟龙得，火急招归海贾来。
近看青山却朗然，更无半点雾和烟。一峰是石高多少，到得峰头即到天。
自从失道人多岐，擿植冥行信所之。昨夜忽然寻得路，孤灯一点是吾师。
日暮西风吹竹枝，天寒杖履独来时。门前流水清如镜，照我星星两鬓丝。
日南花木竞先春，自爱闲居岁月新。多少红尘随去马，相逢俱道看花人。
君家梁上年时燕，过社今年尚未回。请罚误君凝伫久，万花深处小车来。
当年辟谷炼仙丹，召雨呼雷譬似闲。四海有人膺宝箓，笑携筇去鹤鸣山。
蒲萄新绿照人明，急管繁弦四坐倾。莫道春明能久住，朝来仍别润娘行。
萧生雅意定何哉，何复留情任剸裁。但把一杯无事酒，幕中年少尽长才。
旧业丛台废苑东，几年为梗复为蓬。杜鹃啼断回家梦，半在邯郸驿树中。
龟山涉世若虚舟，触处忘怀得自由。道大不容长役役，心闲无事只休休。
欲酬强韵若为才，昨夜归时趁月来。寂寞后堂初醉起，金盆犹浸数枝梅。
买薪贷粟不曾知，一事无营尽日嬉。耋老却如童稚日，早眠晏起食无时。
年华先到未央宫，嬉赏班班四序中。潇洒梅花元耐雪，轻狂柳絮不嫌风。
汉阳云树清无极，蜀国风烟思不堪。莫怪别君偏有泪，十年曾事晋征南。
入定僧高元犯俗，出门人老未归山。碧天抱膝空庭坐，羞见冥鸿海上还。
芙容作帐锦重重，比翼和鸣玉漏中。共道瑶池春似海，月明飞下一双鸿。
九世田园三百春，世间人物几更新。青青惟有此君在，不减容颜见主人。
霜蟾照户鼓三更，独坐蒲团一盏灯。名利此时都踏破，分明一个在家僧。
雕章琢句老双溪，秀韵凌虚独擅时。字似金陵诗似甫，风流词翰两相宜。
参山渺渺接天坛，云影松声满路寒。欲问高人行道处，花深时听一钟残。
旧伴同游尽却回，云中独宿守花开。自是去人身渐老，暮山流水任东来。
雪堂杨柳三五株，堂里先生万世无。伐树何人成粪土，如闻筑屋复栖乌。
碧蝶飞飞过短篱，山姜石竹有残枝。谁知老子闲眠处，恰是新寒细雨时。
滴沥珠玑翠壁间，遭时曾得奉龙颜。栏倾甃缺无人管，满院松风昼掩关。
溪水年年自浅深，山云日日半晴阴。溪山好处划开眼，看水看山悟此心。
世上庸儿苦忌才，脱身曾把虎须来。他年若隐吴门去，从此真仙不姓梅。
风絮起时无纩塞，雨丝添处有珠垂。黄莺说尽千般语，舞困三眠总不知。
行云落日绕乡园，厩马如龙草自蕃。闻说旧时门下客，萧条惟有魏生存。
汉朝人物尽英奇，武帝招延盛一时。拒谏不能容汲直，托孤何至用胡儿。
赤土亭前日欲沉，客程趁宿竞分阴。笋舆傲兀欢声动，指日行装到故岑。
北沙亭上题诗处，五六年前共阿翁。乱后相逢浑不识，可怜玉树倚秋风。
一别江潭月几圆，相怜人面不如前。依稀旧日芳菲在，秋雨梧桐十二年。
稻畦藏水绿秧齐，松鬣初乾尚有泥。纵蹇寻冈归独卧，东庵残梦午时鸡。
白发飘萧老病身，几因儿女泪沾巾。虚谈误世王夷甫，只有情钟语最真。
大涤山藏碧玉函，神龙护穴虎驯岩。华阳邃道通仙处，始见元同骨不凡。
睢盱汉鼎漫心劳，梦觉俄惊马食槽。马渐天飞龙在井，当涂能得几时高。
芒鞋行杖是生涯，老鬓今年玩物华。为爱云居松桧好，不须更看牡丹花。
残灯熠熠露萤明，落叶萧萧寒雨声。堪笑衰翁睡眠少，小诗常向此时成。
桃源分散恨无期，忽意江城见有时。歌绕醉围抛不得，几人终夜起题诗。
蛮触封疆奈若何，天公老眼自驱磨。六窗洞彻无遮障，此夜融堂得月多。
道行妻子尔胡颜，闾巷封侯亦不难。直使荣华倾后世，朱池终愧近严滩。
露冷芙蓉色不红，孤山无限老梧桐。当时油壁车前路，犹在西陵风雨中。
戚里光华接帝阍，争看列戟拥高门。千年共际亨嘉运，一饭休忘富贵恩。
千年陈迹故难寻，向北山根识定林。丘壑独来差可意，断无人影古松阴。
传柑归遗惹天香，折桂重看膝上郎。贝叶经中空世念，菱花镜里谢宫装。
半年淹恤越溪滨，好爱如君只数人。解手莫令书信断，故园桑梓幸相邻。
去岁江城早闭门，今年城外笑歌喧。𪭢金伐□龙舟上，游子谁知主将恩。
秋水精神窈窕容，肯将铅粉斗纤秾。十年不识君王面，争得黄金贿画工。
酒酣怒发上冲冠，四十年前庐阜南。杖履周旋痛开警，为言小子颇尝参。
里中馈杏得尝新，马上逢花始见春。勤苦著书如作吏，世间枉是最闲人。
南州高士神仙侣，一夕相逢世虑无。坐听玄谈清不寐，泠泠霜月贮冰壶。
月向寒林欲上时，露从秋后已沾衣。微萤不自知时晚，犹抱馀光照水飞。
薄德何堪古道看，延留连日谢儒官。天心若欲兴斯道，莫叹人生会晤难。
小麦青青大麦黄，野老啼饥空绕肠。感大麦孰簸箕漏，惆怅无由除秕糠。
尊萱真是美人图，但问卿卿似母无。人道风前闻一曲，凤凰声韵不如雏。
年年心与雪霜期，一点寒生古树枝。昨夜故人相问信，隔窗无月坐移时。
标实无期望欲迷，可怜道路独栖栖。谁同素影千岩秀，拨尽寒灰落紫泥。
吴掾留觞楚郡心，洞庭秋雨海门阴。但令意远扁舟近，不道沧江百丈深。
今年春色可胜嗟，二月山中未见花。长忆去年今夜月，海棠花影到窗纱。
历寂黄花老涧傍，不因风雨减清芳。从教衰谢随秋草，到了能全晚节香。
刻木为亲古亦稀，汪生天性自无违。十年奉养如生日，回视丁兰更有辉。
少年亡意学经纶，老矣空馀此一身。面似髑髅头似雪，却来岩谷继前尘。
□泽佳人翠带长，萧萧独立晚风凉。灵均已矣知心少，深谷颠崖只自芳。
若非天上神仙宅，须是人间将相家。想得当时好烟月，管弦吹杀后庭花。
贵人沦落路人衰，碧海连天丹旐回。遥想长安此时节，朱门深巷百花开。
道人一味著幽禅，谁遣天花到眼边。乱插铜瓶看尽日，向人终是好因缘。
楷公不见十三年，何处高谈洞下禅。禅里相思无是处，不相思处有谁传。
水边岂无清江使，石上自有黄冠仙。更须唤取辽东鹤，便是人间不老泉。
八月延秋禾熟天，农家富贵在丰年。一箪鸡黍一瓢酒，谁羡王公食万钱。
三亩丹田无种种，种时须藉赤龙耕。曾将此种教人种，不解铅池道不生。
来车去马拜纷纷，岁岁年年不惮烦。拜得老人山上去，一番儿女各当门。
纤纤圆实占芳春，得自侯门胜楚珍。开叶开花人不会，百千年是等闲身。
云门至死不惺惺，居士仍蹉半月程。未省梦中重说梦，醉来添酒几时醒。
卓庵远入深林去，生怕世人知得处。四边剩却许多云，重重塞断山前路。
远道樵苏何处翁，万山花木自青红。圣朝不用知名姓，留得闲身伴葛洪。
修蛇有尾频年坠，小凤为翎几日成。输与寒梢三十尺，春来秪用一雷惊。
宝炷芬敷散瑞烟，月移花影上栏杆。角声又报梅花弄，只恐归时夜更寒。
对策天庭老布衣，直言中已有危机。须知东普胜西掖，好买扁舟及早归。
试茶曾发山中使，紫笋椿芽巳过时。今日文园人病渴，竹林疏雨梦幽期。
日落疏林度小桥，天寒岁晚路迢遥。道人已是归心急，更为梅花住一宵。
鹤骨龙筋金玉相，诗人十袭几年藏。已惊好手夺天巧，更遣馀芬恼楚狂。
何事文星与酒星，一时钟在李先生。高吟大醉三千首，留著人间伴月明。
南浦清秋露冷时，凋红片片已堪悲。若教具眼高人看，风折霜枯似更奇。
记得年时入境来，老分阃寄惧非才。今朝遂出洪都去，笑指故山真快哉。
宝树林中避世情，琴囊长挂白云层。蒲团学得枯禅坐，合作东轩长老称。
东坡月窟天香远，山谷云涛味玉温。相对两翁元祐老，说茶风味到今存。
一客三旬住玉台，梅花正傍玉台开。客心暗与梅花契，去到明年腊又来。
紫塞长城万古悲，堑山还复见今时。臊奴秪益轻专制，老耄何堪锐出师。
石鼎泉声正午茶，故人通刺到吾家。莫教附耳谈时事，高柳桥边日易斜。
谢事归来一幅巾，千年华表漫哀吟。而今废沼空留恨，好句枇杷更属人。
京口瓜洲一水间，钟山只隔数重山。春风又绿江南岸，明月何时照我还。
落魄宗郎爱卧游，十年湖海梦魂愁。朝来一榻平津至，何事陈登百尺楼。
残梦依依酒力馀，城头画角伴啼乌。平明未卷西楼幕，院静时闻响辘轳。
野芋接花一日事，刻玉作楮三年工。此家妙有转物手，老圃宽褐藏春风。
南国浮云水上多，几时回首一高歌。秦城楼阁烟花里，兴在骊驹白玉珂。
泊船到得暮钟时，等待诸船不肯齐。等得船齐方过闸，又须五鼓到荆溪。
二仙谈道日忘休，顷刻宁知是几秋。服得丹砂应不老，相期蓬岛共遨游。
千里行歌出蓟门，何年同住杏花村。衰杨古驲卢沟道，歌到骊驹各断魂。
惠连诗句颇清新，芳草池塘处处春。莫道汝兄能便似，似兄那用不清贫。
上林名字万年枝，高映宫墙侧映池。不是移根闲地种，岁寒情性有谁知。
老龙潜迹已多时，吐出春云态度奇。变化未能成雨泽，祥光先为报昌期。
灵府清寒梦境开，浑涵万状入诗来。章泉此老闲拈出，忽到窗前疑是梅。
勾漏当年令葛仙，冰嘶鹅管玉田田。千秋药冷丹炉火，再向寒灰续紫烟。
紫芝先生年六十，生平未尝见女色。古人冷淡今人笑，二八嫦娥不离侧。
只愁城向度岁时，红颜耐得几分离。销魂自是情男子，除却江郎总不知。
泽下秋风五柳稀，葛巾强醉坐东篱。花间独照无青眼，今日相看似昔时。
苍岩赤壁耸崎嵚，长者何年为布金。却忆樵风生乳窦，万松回合两龙吟。
东来坐见玉肌丰，识面中郎旧谱中。绝胜诗翁红万颗，暮年流落到泸戎。
高山流水意无穷，三尺空弦膝上桐。默默此时谁会得，坐凭江阁看飞鸿。
群仙曾此醉𨠵船，插向苍厓不记年。蕙帐夜寒闻鹤语，人民城郭自堪怜。
莫说逃虚意未真，世情何处不风尘。十年亦有莲池在，谁解青云藉故人。
寿阳公主嫁时妆，八字宫眉捧额黄。见我佯羞频照影，不知身属冶游郎。
故根迢递九江滨，岁晚相看此道巾。不用诗流强分别，种花人是赏花人。
又是江空岁晚时，痛思国事独行迟。青山无语青天远，吐出丹心把向谁。
不服丹砂不茹芝，老来四体未全衰。有人问我期颐法，一味胸中爱坦夷。
满径寒花绿酒前，客中愁绪转凄然。也知故国山长在，只恨登高是隔年。
谁道槿花生感促，可怜相计半年红。何如桃李无多少，并打千枝一夜风。
晨曦入檐水到户，老子肉醉人眼寒。博山一丝坐正稳，不许童稚褰帷看。
当年琴调绝平平，妄意先贤宰武城。邑有澹台犹欠识，始知令尹未聪明。
遗荣少海猛无双，便逐浮丘出帝乡。可笑而今居富贵，亦思高举上苍苍。
莫惜朝衣换酒钱，渊明邂逅此花仙。重阳满满杯中泛，一缕黄金是一年。
折槛当年世丈夫，上方谁肯借昆吾。虽然未克诛奸佞，万古人臣可范模。
道旁僵卧满累囚，过去旃车似水流。红粉哭随回鹘马，为谁一步一回头。
南北长堤彩蜺连，垂杨夹道绿如烟。春风剩长丝千尺，办与游人系画船。
年年节与物相符，笋已成竿燕欲雏。客里不知端午近，卖花担上见菖蒲。
阊阖西头素扆陈，去年今日万方新。沧江白发频回首，云里龙颜识未真。
被酒濡毫敌晓寒，淋漓狂扫万枝珊。禅心为笑花光老，借得妆楼绣谱看。
循威运笔有家风，能与衰颜借壮容。十载江湖心事苦，不知多少见眉峰。
松风漱罢读离骚，翰墨仙翁百代豪。一笑毡裘那办此，当年嵇阮尚𫗦糟。
凉风急雨夜萧萧，便恐江南草木彫。自为丰年喜无寐，不关窗外有芭蕉。
平生治狱有阴功，忠孝临民父母同。赣上樵夫谈卓令，宣城老吏识于公。
慕陶徵君吾本意，我亦能耕妻肯锄。赢得少年腰脚健，芒鞋却自胜肩舆。
千朵齐开雪面皮，一芽初长紫兰枝。一芽来岁还千朵，谁见开花似雪时。
古人冷澹今人轻，定山栋宇是谁成。八十年来勤礼义，西江月色照君情。
昔日谈天碣石宫，梁园知尔赋偏雄。小山不见丛生桂，只道淮南有八公。
襄阳小儿歌复咻，笑道使君稀出游。不是使君少风致，民艰谁识使君愁。
辽宋兵戈事已休，昔年曾此割神州。一衣带水残阳外，犹有人言是白沟。
峡内为生绝可怜，那知世上有平川。生身未识三冬雪，仰面惟看一席天。
君到金台已暮秋，鹓鸾同集凤池头。不知野老含情处，日落秦淮独倚楼。
弘玉今年巳六期，娇痴未肯事诗书。却来戏弄如椽笔，搅我清风翰墨池。
幽人何事苦伤春，春雨无端愁杀人。不但幽人独愁怨，江头多少柳眉颦。
柴皇徒步奔埃尘，风云未至时方屯。石上无聊谩濯足，泥蟠留此潜其神。
万草千花若死灰，阳和一气已潜回。莫言举世无先觉，几处寒梢放野梅。
世传方朔负仙才，虚道三偷不复回。我欲乘风访王母，远擎仙颗下瑶台。
去年钱园万李树，落莫今春只数枝。多应斩伐贫人卖，岂复能思烂熳时。
天机云锦拂檐牙，多少工夫到此花。恰莫匆匆等闲看，无边春色是吾家。
君将双衲𥬞芙蓉，予指孤云伴碧松。解道栖楣俱怖鸽，那知托钵有乖龙。
劝驾南来雪满山，到吴先慰病中闲。而翁爱我时飞劄，更有清言在梦间。
支离瘦骨怯寒侵，雾雨溟溟山更深。医国无功还自治，暮年药裹最关心。
春光欲老绿阴寒，稚笋搀空已作竿。无限好山都不见，乱云斜雨满阑干。
绿雪飘飘阴复晴，园林啼鸟似秋声。萧然一枕羲皇世，万事浮云百虑轻。
眩碧成朱被眼瞒，分明是叶作花看。道人本不知香色，只与窗前草一般。
双双金刹出宫墙，内寺幡花散道场。妃子不来春雨细，玉真公主代行香。
七十诗翁鬓已华，平生未识水仙花。如今始信黄香错，刚道山矾是一家。
真公真相自难诬，非相非公亦好谀。谁忽谓予老朝奉，心知不是赝称呼。
阴云解駮晴光好，藜杖逍遥足自怡。月色渐迟风力细，初春便是浴沂时。
春风南内百花时，道唱梁州急遍吹。揭手便拈金碗舞，上皇惊笑悖拿儿。
记得萧郎登第时，谓言即日凤皇池。而今老等闲官职，日欠人钱夜欠诗。
淡中滋味少人知，带雪锄来寄所思。为语邺侯须领取，懒残斫额已多时。
枕孤衾冷月空斜，卧看青灯自委花。逸想醉翁非梦语，酒醒能道客思家。
平时三辅盛他邦，白面青山意气郎。落魄朋游那复问，更将苦语话离肠。
击鼓吹竽七百年，临淄城阙尚依然。如今只有耕耘者，曾得当时九府钱。
老怀易感泪汍澜，尘世分明一梦间。精爽乘鸾云外去，空留玉骨葬青山。
自笑年来为食谋，扶携百指过南州。时平四野皆青草，此地何曾解瘦牛。
火种刀耕只任天，峒瑶安处堠无烟。都人总计堆花酒，斗米年来五十钱。
采索谩萦长命缕，紫芽安用引年菖。只将三纪休兵德，圣寿宜同泰华长。
日坐明堂讲太平，时闻深诏下青冥。数重遣使询新法，四面兴师剪不庭。
镇抚四夷吾道在，可怜壮志日因循。四年尽瘁今归去，不负斯民只负身。
簪笔亲当白玉墀，天颜有喜独能知。归来匹马花盈路，正是春风自得时。
春阴初过海棠时，病客遥听百舌儿。纵有芳樽心不醉，落花如雨泪胭脂。
寄与闲闲傲浪仙，枉随诗酒堕凡缘。黄尘遮断来时路，不到蓬山五百年。
朝廷考绩推循吏，暮夜辞金谢故人。愿借寇恂怜父老，早归重看瓦桥春。
溪上西风吹鹖冠，家贫归计强承欢。谁知阙下佣书者，又向沧浪理钓竿。
绾蚓涂鸦不自嫌，却将毫末强楸挦。中书老矣真无用，犹向人前要出尖。
仙郎朝捧天书出，五马双旌别路寒。遥想阳和与嘉政，新年一并到新安。
平生忍欲今忍贫，闭口逢人不少陈。俸薄身轻赵都事，也能作意向诗人。
滚滚江波万顷寒，老龙腾跃出江干。鞭霆叱雨凌云驾，留得图形万古看。
谁家方响闻莺声，恰似年时在帝京。宝马金鞍芳草路，却教潘鬓二毛生。
世上无人可立谈，眼前只有此君堪。当年借得谁家宅，疑是今来屏俗庵。
方舟冲破湖波绿，联骑蹋残花径红。七十年间人换尽，放翁依旧醉春风。
花县逢春对晓晖，朱朱白白缀繁枝。梅先菊后何须较，好似人生各有时。
今年生事殊非旧，昨日仍非今日人。欲向东君问消息，西风不送陇头春。
烦暑人闲不可支，暂来陊殿独委蛇。南风一拂清如水，犹似当年解愠时。
华表空传鹤驭归，墓前松柏已成围。当年手植人何在，肠断饥乌日暮飞。
吾道从来自不孤，果蒙好语慰榛芜。孜孜相勉惟名节，官职何须校有无。
清秋游子□翩翩，彷佛中离面目存。莫道今人不如昔，群忧初破大同言。
白白红红春意深，恶风吹折五更心。化工自与时消息，莫负清吟酒满斟。
老柳中间野岸滨，水清常照村边身。白鸥黄鸟相忘久，来往如今不避人。
朝客吟诗送羽衣，应知彭泽久思归。三年官满谁留得，领鹤携琴赋式微。
曾从先皇战黑山，淋漓汗血尚斑斑。如今四海无征伐，嘶老春风十二闲。
霁虹解缆动江声，风不随人舟易横。咫尺青泥含淡月，何时相对话平生。
蓼醯蔬饼媚晨羞，一饱宁知老到头。但听儿童语声喜，黑头青角看泥牛。
黄尘行客汗如浆，少住侬家漱井香。借与门前磐石坐，柳阴亭午正风凉。
随分栽蔬复种花，逐时温酒又煎茶。两儿能售严州屋，便可归来共一家。
谤史欺天祗自欺，母能改子更何疑。女中今识真尧舜，愁绝年年社饭时。
粉光薄薄髻云垂，叶满湘笼独步时。女伴未来归未得，水边闲照插花枝。
凌烟不著老风骚，剑沕深云铁未消。独欠张华眸子碧，寒芒千丈夜迢迢。
昔时无子今有孙，含饴兼复助晨昏。庭萱含露春风满，三十年来贞孝门。
从来生灭本因心，旁出纷纷没处寻。无性无心方是道，执空谁可脱浮沉。
生在儒家遇太平，悬缨垂带布衣轻。谁能世路趋名利，臣事玉皇归上清。
我年六六鬓如丝，见汝三龄却两期。愿得汝长并我老，太平还说乱离时。
初从六季仿先秦，晚节成风妙斲轮。若使余年天假后，老夫甘作卫夫人。
闻道鲈鱼三泖多，季鹰秋兴在烟波。君行更尽吴淞酒，身后浮名奈尔何。
楼上云山逐望来，楼前花木及时开。老夫脚力犹强在，不记登临日几回。
四十馀年多病身，厌骑驽马踏红尘。明朝欲挂朝冠去，神武门前未许人。
水光如锦叶如烟，微雨相从到洞天。翠盖红妆无处避，一时挨入木兰船。
鼎炉火候密推排，炼得纯阳气上来。地户闭时骨体实，天门积渐自然开。
明远楼前湖水连，月中相对两苍然。姮娥既有长生药，未必全将与少年。
疏铁檐间挂作琴，清风才到遽成音。伊人欲问无真意，向道从来不博金。
思君曾此望西州，谁信归来得共游。只是当时旧山水，如何重看不胜愁。
风月三生石上词，回圈人识顾家儿。年来又隐朱题字，名姓亲教胪唱知。
秋浦南边绝点埃，碧围烟嶂一屏开。当时小杜行吟处，重见高阳骑从来。
休日文书得少闲，试寻高处凭阑干。落花芳草不胜恨，细雨斜风都是寒。
澹斋先生冰雪操，馆阁论交三纪馀。时节相过见诸子，爱渠清润比琼琚。
燕山明月照卢沟，笳吹喧喧水急流。行人尽唱千秋曲，一夜欢声达帝州。
汗血俱曾成大功，丹青凛凛著英风。人间自有男儿事，杰出方名世上雄。
世业从来只小舟，相传一味是无忧。烟消灶底鱼初熟，台笠蒙头粥半瓯。
只存我与二三公，可叹人生瞬息中。纵使老来身未死，知能几度见春风。
当时开向杏花后，今日绽当梅萼前。不畏雪霜何太甚，繁英如火满枝燃。
南渡吴家三冢寺，老僧死尽树重栽。绕廊行问无相识，认得冥真是旧斋。
茅茨聊复寄宽闲，纵目林端见远山。大是时人不争处，柴门虽设要常关。
韩信功高世共知，区区安用假王为。固应渫血长安日，已在荥阳蹑足时。
樽前那得不清狂，白首无归只醉乡。岁月尽从荒宴过，岂知人世有羲皇。
姑射仙人昔住山，乘龙飞去几时还。只知尧舜如陶铸，不道声名堕世间。
想曾潜养望真空，散在人间一念同。须说密岩居第一，解移神用相圆通。
醉袖舞低千嶂月，清歌遏住九天云。鸿归燕去伤秋老，鹤唳猿啼觉夜分。
青翰虚徐夏思清，愁烟漠漠荇花平。醉来欲把田田叶，尽裹当时醒酒鲭。
小艇悠扬只信风，岸边霜叶似花红。不同雪夜寻安道，侬自看山到剡中。
楚俗声音误最多，近来方证桂门讹。分明流向郴人道，此水今名崇德河。
乾坤运转是寻常，人有依违自短长。不觉贪生身外苦，如驹过隙百年光。
红似燕支腻如粉，伤心好物不须臾。山中风起无时节，明日重来得在无。
蝉蜕岩间果是无，世人妄想可怜渠。有方为子换凡骨，来读晦庵新著书。
竹窗萧索镇如秋，雨滴檐花夜不休。独宿广寒多少恨，一时分付我心头。
赎死何由可百身，遗书犹足警来人。当时珍重千金字，此日凄凉一窖尘。
昔年留此苦思归，为忆啼门玉雪儿。鸾鹄飞残梧竹冷，只今归兴却迟迟。
射策枫庭正妙年，一官聊作地行仙。雷门鸣处无枹鼓，勤劝春锄种象田。
刘毅虽然不掷卢，谁人不道解樗蒲。黄金百万终须得，只有挼莎更一呼。
毵毵素发仅垂领，落落老怀殊过人。七郡江山宛如故，有谁曾不受风尘。
屏名锁翠势弯环，境胜全疑出世间。枕石眠云乃其地，谁能先向此中闲。
茶鼎炉熏昼渐长，筠帘高捲燕飞忙。梅株已老根如铁，青子离离缀短墙。
函谷关中富列侯，黄童亦僭上卿谋。此时园绮犹年少，甘隐商山到白头。
四时迭运春复冬，莫把穷愁蹙两峰。牢掣鼻绳休放却，镜中已失旧时容。
建造上方藤影里，高僧往往似天台。不知名树檐前长，曾问道人岩下来。
丰年气象慰人心，鸟雀啾嘲亦好音。玉食儿郎岂知此，田家粒粒是黄金。
偶随流水下人间，又睹归云忆旧山。最爱夜来投宿处，驿楼风定一镫闲。
双峰翠扫半天馀，遥想岷峨霁雪初。足踏东南今已遍，却思归卧旧时庐。
老翁真是可怜人，却觅花医病眼昏。乞取疏枝更疏蕊，莫论桃叶又桃根。
游人枉自怨年华，断送春风是此花。可是东君难管领，一天晴雪过谁家。
裙裾旋旋手迢迢，不趁音声自趁娇。未必诸郎知曲误，一时偷眼为回腰。
从侄三山相见稀，又驰云驾几时归。杨花不领东风管，到处将春自在飞。
急杵繁沾一郡秋，西风落月万家楼。不知塞下征人怨，但见闺中少妇愁。
杜鹃啼处花成血，燕子忙时麦未胎。举世但知春易老，不知春老几人来。
君到高安几日回，一时斗擞旧尘埃。赠君一笼牢收取，盛取东轩长老来。
湖上归时暮气侵，松香花露拂巾簪。万家灯火沙河里，月色相和廓暝阴。
晚田风雨却时来，老大同人笑口开。留得巴歌未轻唱，愿同工史赞康哉。
千株万株山杏开，无奈开时骤雨来。半委泥沙半流水，山灵亦自为花哀。
能回箭锋射自己，方肯竿头进步行。道得未生前一句，始信虚空解讲经。
就食迁居蚁坟壤，随风作舍蛛袅丝。百年何处用三窟，万事信缘安一枝。
汉主推心御远夷，赵佗垂老拜恩时。岂知一介重来使，全胜戈船十万师。
朝朝暮暮檄书闻，岁岁年年度陇云。莫道边城兵马怯，悬知只少霍将军。
海榴花过绿成林，试折残枝露湿襟。莫惜飘红低著地，玉颜正少主恩深。
周天甲子从头起，人事今年异昔年。白发不须愁渐夥，青莲多著老金仙。
会看亭下水涵空，菡萏香中理钓筒。北道主人吾有托，不应独飨北窗风。
夹道乔松几度春，青青黛色四时新。当时若尽荒郊种，万顷清阴更可人。
城外晴风卷薄尘，传言都道踏青人。繁华满目开如锦，惟此宫中不见春。
钱唐湖上雁声秋，凉入明公紫绮裘。庾信清贫何逊老，登临难写古人愁。
智谋勇略已过人，况拥幽州突骑兵。拉朽摧枯功盖世，可令纵掠损威名。
纯绵未觉中年暖，薄酒难禁二月寒。可惜一溪桃李树，贪程不得过桥看。
旧游会见筑城时，城下家家种柳枝。试看柳枯心半蠹，争教人老鬓无丝。
内史清真江海情，每将高谊动朝廷。平生却被能书误，更为鹅群写道经。
生世投闲四十年，瘴江班顶试鸣弦。今朝也是为官日，白日青天闭户眠。
云雨朝朝峡里兴，可能无复梦中情。巫娥若问谁为赋，敢乞君王道宋生。
东田小籍选新声，歌吹胡琴色色精。客少有时全不用，天然水竹湛馀清。
轻舟摇漾钓丝风，野水如天一镜空。盛世明廷正招隐，渭川当复梦非熊。
六籍燃除士不磨，骊山如此盗兵何。五陵珠玉归人世，却为诗书发冢多。
鹿走中原两虎争，荥阳围解事堪惊。当时拔剑论功者，矢口何人说纪生。
急雨长风溢两河，欣然河伯顺风歌。行观东海方存少，不以黄流更自多。
竹影平寻月落时，小舟移岸半蒿迟。参差化作一匹练，我独寒篷亲见之。
繁花昨夜香苞裂，露裛风吹照野时。能与离人添怅望，一时留与子规啼。
别我家山月盛时，看看明发又轮西。江天只似开明镜，迢递随人到五溪。
英豪相视一杯中，笑向金銮顾紫宫。貂作当年知己具，靴留千载侍臣风。
黄叶纷纷江水流，人间何处不悲秋。江边野老无名姓，笑向沧江任白头。
旷土茫茫无主名，朱门惟恐籍分明。老农犹记淳熙事，太息文公志未行。
少陵老杜独怜才，长句还如铁马来。酒味渐佳春渐好，苦教陆凯咏寒梅。
二十年前燕市客，黄尘蔽天相逐来。中有出头先一丈，山中彷佛忆龙媒。
蹙缩饥肠与世违，崚嶒折屐到云扉。丹砂不逐飞仙去，白叠甘从佞佛归。
潘郎鬓岂春能绿，东野肩非雪亦寒。世外那无仙可学，人间惟有老难瞒。
青州从事懒行县，白水真人不造门。时作药山遮眼计，寻僧煮茗过祇园。
水不西归月暂圆，令人惆怅古城边。萧条明早分岐路，知更相逢何岁年。
胥驾鲸来潮上下，羲鞭乌急日西东。万世不竭箠取半，一是无穷枢得中。
庙枕清泉不记秋，当年灵气一时收。谁人更识为霖意，门掩松杉落日愁。
承恩坊里绿杨烟，翠幄朱楼大道边。谁似侬家湖口住，当门人上木兰船。
禅老遥从九座来，一言为我洗尘埃。飘然又向山中去，白首相逢更几回。
风饱晴川十幅蒲，月明乘兴泛玻璃。舟人生路须加谨，却道今非比旧时。
满园桃李渐成莎，为甚东君气未和。莫是阳台贪作梦，晴时常少雨常多。
云鼎峰前十九年，醉看银色变山川。当时天喜遗身世，知是人间第几天。
福守之官大道通，乘舟朝发怒涛中。高帆得势雕开翼，飞起沧溟万里风。
漠然天造与时新，根著浮流一气均。万物不须雕刻巧，正如恭已布深仁。
野树疏藤覆夕阴，半池残水夏凉深。相思护度空惆怅，林下何时再盍簪。
雠书不必天禄阁，林下巾箱且自携。时有田翁来昵饮，嗟无太乙照青藜。
小酢银槽新拨醅，带糟郭索佐樽罍。一时送上天台友，助对梅花人举杯。
稻穗初乾怕雨时，晚来蒸煖欲霏微。西风若肯吹云尽，不惜飘飘侧帽归。
空山涧畔枯松树，禅老堂头甲乙身。传是昔朝僧种著，下头应有茯苓神。
客主俱年六十馀，紫萸黄菊映霜须。山深瘴重多寒势，老大须将酒自扶。
彩胜华灯共一回，新年乐事并相催。天公预借今宵景，更放团圆好月来。
霜月中天树影寒，绕阶风叶走团团。此时独坐心千里，谁信来难去更难。
秋爱冷吟春爱醉，诗家眷属酒家仙。若教早被浮名系，可得闲游三十年。
依然红日照窗楣，还是去年消息时。妙理不须寻辙迹，只于生处验新知。
事道拳拳数梦周，好将仁义作居由。他年慰满苍生望，野服黄冠任退休。
相公旧筑与云平，千载毡裘尚震惊。多少金钱满天下，不知更有邓通城。
学海波翻笔底宽，逢辰当不负巍冠。只今得句因时雨，才思何妨若涌湍。
从公烛下看花枝，直到海棠花睡时。恰似玉人春枕稳，温风吹酒上凝脂。
芙蓉冰面落残红，尚有馀香逐岸风。一片秋光描不得，翠禽时掠夕阳中。
落日潮头起暝烟，行人唤渡各争先。济川安得商岩老，骤雨狂风亦晏然。
朱雀桥边旧使星，五年再照大江明。端能记忆诚斋叟，千里书来访死生。
已将形影老江南，不饮情怀稍自谙。安得道人挥玉麈，一宵清语响圜庵。
芋魁豆角乌槠子，不用山翁举箸肥。闻道细鳞长九寸，夜来溪火急成围。
苦雾霏霏著彩旗，犹排吉仗杂凶仪。常时凤辇行游处，今日龙輴恸哭随。
黄叶满阶秋已阑，征人千里隔长安。年年怨杀西风雁，不送书来只送寒。
日日经行只小园，静支邛竹听鸣泉。此时心事何人共，素壁题诗第几篇。
少年毬马逐秋风，笛起连营响裂空。今夕梦回村墅冷，一枝孤奏月明中。
阀阅争高王气饶，鄂王祠庙更岧峣。汤河未过先闻说，山雨多时也漫桥。
闻道边风最苦寒，风头起处欲行难。中台积雪深无路，处处封门不出看。
清明朝野遇清明，万国欢心乐太平。樽俎优贤咨启沃，载赓既醉咏盈成。
千金赤兔匿宛城，一只黄羊奉老营。自古学棋嫌尽杀，大家和局免输赢。
十年无梦到湘江，惊见图中玉一双。好似黄陵洲畔过，淡烟疏雨倚蓬窗。
下惠一时行已志，首阳万古振人伦。终南不得西山号，岁暮白头空断魂。
苏岚背日千盘曲，淝渚迎风四面吹。此水此山吾有恨，杜陵才子不同时。
办得茅庐我便归，玉堂何处有梅枝。岁寒老树虽荒寂，会有腊残春到时。
粉捏孩儿活逼真，象生果子更时新。输赢一掷浑闲事，空手入城羞杀人。
满床缃帙照青灯，碧眼相看老弟兄。不见柳枝罗酒脯，旋烧榾柮煮黄精。
入眼风光似世情，金裳玉质转分明。额黄十二谁分似，疑是仙人成智琼。
雨声可爱秋方见，睡味无穷老始知。半醉拥衾支倦枕，谁能三复放翁诗。
自拟重阳醉此楼，不堪诗酒作淹留。狂夫老去情逾放，笑折黄花插满头。
深宫无处不开花，玉烛调阳运帝车。不是人间春易老，风光长只在天家。
穿针少女貌如花，骢马过时面半遮。何缘得赴秦楼约，试著青衣典绛纱。
五年初度客中过，不似今晨感最多。先垄在盱身在粤，蓼莪咏罢泪悬河。
最爱诚斋语绝佳，莫将清苦入妍华。淡香秋晚谁能道，犹是安阳昼锦家。
力请还山又几年，何功月费水衡钱。君恩深厚犹惭惧，敢向他人更乞怜。
天台深隐许谁同，扰扰浮世万事空。终约携瓶访师去，水边松下啸清风。
冷云收尽月当西，过却秋宵已失期。何事天公太相妒，只教人看不圆时。
欲展旗枪心已枯，乌藤白拂笑区区。自从识得赵州老，与夺方知辨有无。
崎岖只惯识羁情，足下忙穿子更轻。近世宦途如纸薄，当知险处不须行。
萧萧风雨一帆开，恨杀篙师捩柁回。不信习家池上饮，十年长是梦魂来。
少陵合与古诗班，不是诗家持论宽。风雅近来随世变，诗无可采不须官。
寒江水落雁团沙，碧嶂霜馀树隐霞。行客忽惊冬欲尽，道傍初见报春花。
白衣夜会说无根，到晓奔逃各出门。此是邪魔名外道，自投刑辟害儿孙。
万龙冈上古灵家，男乐耕耘女绩麻。客到大开萱草阁，春风时动紫荆花。
见易园中春艳时，千朵万朵好花枝。楼台祗有提壶叫，晴雨能无蛱蝶知。
感君风谊我何堪，问遗时时过草庵。今岁未知霜蟹美，一餐还似到江南。
露华点砌舞衣单，人在空房怯倚阑。记得与欢相傍处，夜来风雨不知寒。
一日日穷穷不醒，一年年老老如期。黄河却有逢清日，白发应无返黑时。
新岭归来整一年，老夫心事只依然。何曾碍却家常饭，国史宏纲手自编。
十日南坡两日晴，晴时不放日华明。春光似妒闲人佔，端的春风饱世情。
山亭水阁此何春，瘦马犹存踣铁身。珍重东风休料峭，今年花比去年贫。
天马元从西极来，频年伏枥伴驽骀。如今始觉升沉异，万里追风道路开。
半生诗酒度年华，屡醉扬州散吏家。今日重来东阁里，吟成方识是梅花。
三郎庙坏掩仓琅，古树千年挂夕阳。重访信陵门下客，故居秋草没人长。
汉约无功不得侯，奸雄恶少善为谋。却令骄主轻人命，奴仆行师海北头。
久忘恩幸不成思，每听和銮意亦疑。翠辇自经长乐去，伤心无奈月明时。
曾向毗陵怨别离，十年重见不胜悲。相看共有江州泪，湿尽青衫是此时。
三峰好结一花龛，濯足时临玉女潭。莫驾琴高鲤鱼去，车箱一穴出江南。
老来窗几漫尘埃，谁与潘郎点漆煤。一字法门书不得，又撩风月作诗媒。
中秋有约竟须归，未到家时月已随。不合尽情看到晓，今宵杀漫雨垂垂。
谁道灵光独不焚，孔堂金石至今存。皇王帝伯从开辟，不毁乾坤一合门。
不下山来十四年，区区笑我走尘寰。只应后夜经声寂，明月清风自往还。
万古人心万古真，续骚亭上续骚人。闲来莫笑山中坐，不是前年活水春。
乱离无酒何以活，最爱涓涓浅酌时。理到何须辨清浊，兴来谁解问醇醨。
谁道春酣雨不禁，蒙笼眼色透云屏。著人花气深于雾，却是三郎睡未醒。
曾折松枝为宝栉，又编栗叶作罗襦。有时问著秦宫事，笑撚仙花望太虚。
闻说凌云寺里花，飞空绕磴逐江斜。有时锁得嫦娥镜，镂出瑶台五色霞。
俯察人情仰宪天，素王心事策三篇。大夫不向江都死，换尽炎刘四百年。
寻梅不惜上南坡，傍险冲泥奈老何。寂寞僧窗禅榻畔，好枝还解送人么。
平生跌荡坐穷诗，今日论诗似旧时。第一义中无适莫，为君重赋楚人辞。
楼船载甲晓闻钲，知是何营将校行。百五十年兴废事，韩家军马战临平。
立马遥看澹复浓，青天半插玉芙蓉。来时烟雨归晴暖，尽出东南几百峰。
劳苦形骸不自知，朝来始向画图披。可怜憔悴今如许，更不归休待几时。
雪山行道不辞辛，车匿空归罗㬋嗔。以此深心奉尘刹，古来方是报恩人。
东风三月花如锦，两两文禽戏暖沙。堪叹深闺年少妇，岂无颜色在天涯。
六年不见云巢老，端拟此来消渴心。花落鸟啼春事阔，不知何处倚阑吟。
洞门深不放春归，客到寻芳莫问时。迟日暖风花草丽，照人红艳一枝枝。
厌饫云山公暮年，昂藏野鹤共臞然。脚跟芒𪨗无今古，悭得苏公几眼钱。
寒窗十载江湖梦，夜月三更风露秋。静坐观心香一炷，平生诗病一时瘳。
东岸人家开饭奁，西岸人家垂酒帘。传道行人莫轻买，今年沽价十分添。
季龙方始是童时，视志观声已叹奇。啸倚上都门外者，如何夷甫却先知。
昔年曾过海门关，一别江山十载间。今日扁舟赋归去，蒲帆又过小孤山。
百万苍生罹热恼，三年素女苦高寒。清光若解知民瘼，留与人间夜夜看。
高斋宾客未全贫，杯为黄花送百巡。毋论积薪犹不调，十年持戟是何人。
反身未了他年罪，乐土还逢今日安。慰尔耐寒庭下柏，主人依旧又来看。
逐日课程惟有睡，百年勋业本无心。圣君赐我安闲地，好做羲皇世上人。
年年驿使走红尘，贡入骊宫色尚新。妃子园名犹未改，一笼丹实寄闲人。
尽职倾忠世所稀，舍生取义重伦彝。昭昭名节标青史，万古流芳天下奇。
故人相见眼增明，尊酒殷勤且未平。恨煞簿书尘土里，两年寂寞度秦城。
螺髻江干蘸碧浓，近来老眼渐朦胧。何当吹却前溪树，送出栏头几片峰。
问学无功行莫修，过情声闻负朋游。回头难返西飞景，逐日徒增老去忧。
参禅得味咸齑淡，学道忘忧苦笋甜。石镜与时为显晦，汤泉涉世有凉炎。
儿扶一老候溪边，来告头风久未痊。不用更求芎芷辈，吾诗读罢自醒然。
士有旷世而相感，况复三接羊城间。峰头载酒不得对，江水江花生怅颜。
池雨含烟暝不收，草根长见水交流。爱君古锦囊中句，解道今秋似去秋。
旧恨新愁只自知，高楼独上思依依。红颜未老恩先断，惆怅当年意尽违。
两年谪宦在江西，举目云山要自迷。今日始知风土异，浔阳南去鹧鸪啼。
芙蕖灼灼出波新，桂楫雕航沥水滨。为问当年曹子建，殊观何似洛川神。
荼蘼结屋是何年，风雨摧颓为怆然。飞似绿珠楼上坠，困于毕卓瓮间眠。
里巷缲车日日忙，今年又喜熟蚕桑。公家无欠私家乐，细葛含风剪更长。
复水横山清且长，弦歌亹亹过黉堂。相迎父老争冠带，自是泾川礼义乡。
俘主摧都锐莫当，区区破阵却争长。不堪世上无分别，自作阎罗地下王。
摩诘才名噪一时，孤臣喷薄又成诗。可怜一片珠江水，翻作当年凝碧池。
道义真原宜早寻，况逢兰若又春深。男儿本是四方客，离别何须苦动心。
陆孟丘杨久作尘，同时存者更谁人。金丹别后知传得，乞取刀圭救病身。
身在成都已孟津，霎时飞首过函秦。子房智勇裁如此，不悟诛秦灭项人。
吟屋青山万垒间，割来风月少陵坛。可怜云树相望地，今作江东渭北看。
金陵佳气郁崔嵬，钟阜龙蟠阴殿开。万里山河陵阙脉，千年松柏栋梁材。
冷澹篇章遇赏难，杜陵清瘦孟郊寒。黄金作纸珠排字，未必时人不喜看。
黄龙洞下云色深，霅水苕溪吏隐心。东道若逢孙处士，青春须寄岘山吟。
老将临征识阵云，迅驱虎旅净妖氛。腥风吹冷黄金甲，曀日黄翻赤帜文。
雨过云深竹屋低，老人睡起亦多时。风飘嫩竹侵檐入，手挽竹梢题小诗。
晚潮新涨下西林，小泛回时月满襟。昨日市墟多巨浪，使君莫较酒杯深。
赤壶分送陵阳酒，黄菊犹开雨后花。一醉不知身世晚，却临河汉欲乘槎。
玉窦桥边日月明，金棋界脉直如绳。世皇存此为殷鉴，上刻宣和示废兴。
洞然非洞亦非盘，个里有神谁解看。未启口前先应诺，听时莫被耳根谩。
携锄庭下𣃁苍苔，墨紫鞓红手自栽。老子龙钟逾八十，死前犹见几回开。
合抱庭槐已是奇，何年春色长孙枝。主张莫使随薪槱，会见繁柯偃盖时。
年长渐难禁远别，宵长初信有相思。天寒展转不得寐，一夜风吹庭树枝。
小舟回柁下弯埼，烟草云山风雨时。莫夜归来全似梦，石桥灯火见疏篱。
玉辇愁经草地腥，酸风频捲马头尘。我朝三百年忠厚，不信山河属别人。
孝直奇谋世鲜双，君侯共事每包荒。忠勤亦有张枢密，却恨台章诋李纲。
秋花也与药名同，素彩鲜明晓径中。多少清芬通鼻观，何殊满架拆东风。
谁如别驾杜侯贤，纯吏心肠铁石坚。山坂高低时雨足，郡斋篝火看畬田。
月暗云迷竹外枝，寒香未动便能奇。面如坡老南归后，骨似温公独乐时。
平原高节映常山，生死兴亡本自天。莫道排墙为鬼录，请看裂铁作形仙。
峰头午夜气冥冥，春树千年万壑平。远瀑飞奔当杪下，一回听胜百回听。
水中得火旨何深，握草由来不是金。莫道庄生解齐物，几人穷极到无心。
云湿棋枰不堪著，满壑松寒鸟声乐。向来石鼎老弥明，松下无人启玄钥。
入洛徒闻擅美谈，诸王正尔恨相衔。独怜蔡克频垂泪，难洗当时孟玖谗。
霜筠雪竹古精蓝，投老归与志自甘。一食万钱终忍垢，鱼羹饭美忆江南。
千年光景东西汉，一把春风大小乔。坐啸行吟芳草碧，杜鹃时节雨潇潇。
天皇自纳简书回，神武将军可汗才。仙仗不烦陈辇路，笼街喝道数声来。
久知凫短鹤长语，谁赋花荣竹脆诗。物理无穷难测识，且倾美酒乐天时。
等推三界纳秋毫，错被人呼世外高。已办绿蓑青蒻笠，溟濛烟雨掐蒌蒿。
菽水承颜尽所欢，传家风土占高寒。力田桑梓供租了，孝弟读书事最难。
四老堂中四老人，饱经丧乱始收身。苍颜鹤发团栾坐，知是时平有幸民。
参差一叶渡春溪，同步芳洲日正西。共道春山皆故识，更邀溪月作新题。
春馀白发日萧萧，无复当年湖海豪。为吏应须长孙子，裁诗要及九牛腰。
谁将暖律入寒荄，红染枯枝特地开。可是仙人颜不老，霜朝唤得脸朱回。
久住成家不见猜，傍船水暖逐毰毸。岸沙能占春多少，长恐诸侯客子来。
苍苍烟画千岩秀，泛泛花流一水长。会向武陵寻避世，此身已是捕鱼郎。
彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
去年重九共追游，今日西风两地秋。遥想登高南望远，茱萸满眼不胜愁。
百丈山前道一堂，秋来草树未全荒。传家正学依然在，一脉还应到粤乡。
推云不动雨声苦，酝雪未成风力乾。瘖鹜一庭淘墨汁，也烦老子坐深寒。
谩品朱明七洞天，论人论智不论年。丹青不解传神去，但写崖泉百丈悬。
绝响朝阳瑞世鸣，喧啾百鸟谩关情。却凭千古丝桐在，传得岐山一样声。
短发萧萧满镜秋，家居但觉岁时流。两年不见西湖面，笑我寒盟是白鸥。
童子为僧今白首，暗锄心地种闲情。时将旧衲添新线，披坐披行过一生。
淮西既是平安地，鸦路今无羽檄飞。闻道唐州最清静，战场耕尽野花稀。
窗外西风竹数竿，秋声终夜趣归鞍。吾庐此去八百里，归到家时天未寒。
童子区区攻一艺，老生汲汲事三馀。偶然领会忘言处，只有渊明解读书。
凉州遮莫小江南，桑葚虽鲜也未堪。解道谢公怀远略，已夸风味胜黄甘。
花间人面是谁家，何似才华对物华。百五时应来合醉，三千宾客不须夸。
阅世光阴云掣电，忘形踪迹浪浮萍。翩然行逐西风去，聊复人间得此生。
何处江边著钓台，楚云溟月尽收回。若比桐江还胜槩，千年埋没一朝开。
八表云昏气候偏，秋霖成泽市乘船。平舟老子闲无事，看尽熙丰祐圣年。
春宵谁道直千金，妾独愁多思不禁。花月只消长惹恨，管弦惟有更伤心。
鼓乐弦歌万二千，天魔剩欲破幽禅。道人袖手心如水，一点纱灯夜悄然。
当年越相有青毡，百越于今奠枕眠。兰玉阶庭传相业，声猷剩在日华边。
六十年来片墨新，品题珍重惜词人。不知万卷楼空后，多少珠玑委路尘。
上帝高居虎豹关，尘寰蝼蚁敢相干。宁馨别有延年术，一寸灵台九转丹。
千红万紫竞繁华，莺燕多依富贵家。上巳兰亭修禊事，一年春色又杨花。
羽服悬知澹不妍，五更清吹月明前。明朝多少尘劳事，自倚虚檐一怅然。
鞠育当知父母恩，弟兄更合识卑尊。孝心尽处通天地，善行多时福子孙。
团扇轻寒度翠楼，金针穿罢理箜篌。君王万岁方行乐，愿与年年井树秋。
少年不解客中愁，砌下寻来斗过秋。今夜雨窗听不得，声声浑欲白人头。
心慕庄书善说玄，发明奇趣理昭然。世人窃取公遗论，却把前言作己言。
无月无灯寒食夜，夜深犹立暗花前。忽因时节惊年几，四十如今欠一年。
我客鹅湖忽十年，月明时泛木兰船。清流夜映银河碧，沙碛秋含远树烟。
岸上谁家掩素扉，鸟啼浑似惜春晖。日斜深巷无人过，时见梨花一片飞。
凿山开道曲江公，古庙遗墟草莽中。我有瓣香无处祝，裴回松下溯吟风。
朱陆当年此讲闻，晓然义利一时分。要知义利真消息，物我心生胜火焚。
宝月香云万烛红，玉容当面出帘栊。仙人也爱人间乐，只是人间无路通。
三十六年前此日，几多般涉到今辰。夜来为汝从头数，泪落残灯忆老亲。
万斛金凡缀树稠，遗根汉苑识风流。也知不作清时瑞，朽腐那关故主忧。
满川桃李弄芳妍，不忍重为风所残。忍使一年春遂去，尽凭高处与盘桓。
青鬟前引度回廊，帘捲云间旧院堂。松桂满庭龟鹤在，俨然丰观道家装。
一年芳物已阑珊，年少春愁为牡丹。村落人家雨前后，蓬窗罩纸护蚕寒。
旧坟新陇哭多时，流世都堪几度悲。乌鸟乱啼人未远，野风吹散白棠梨。
芒鞋远谒洞中天，只为双亲已暮年。此意群仙如洞鉴，今宵好梦愿相传。
世情洗尽直如弦，耽酒工诗妙悟禅。莫道曹丘空四壁，满囊珠玉总娟娟。
松下煮茶冰折玉，梅梢挂衲藓黏绿。莫侵石坞竹边行，行处明年减新竹。
朱轓何事独来频，不为溪山只为民。最爱年年禾稻熟，时丰自有壤歌人。
花舫谁撑绿渚滨，道人醉脱碧方巾。东篱不饮江州酒，彭泽当年未尽人。
帘捲晴空独倚阑，冥鸿点点无无间。秋风注目无人会，时与白云相对闲。
连昌能隔几牛鸣，不见令人鄙吝生。乘兴时思一相访，剧谈豪饮见真情。
温泉混混足堪奇，厌说唐朝洗浴时。千古污名流不尽，汤盘铭是帝王师。
在世还随出世缘，相看去住两超然。山门相送无劳远，还拟来参后乘禅。
雨挟松声落枕边，道人巾屦极萧然。忽思旧宿庐山寺，曾听悬崖瀑布泉。
千丈岩头一点红，春风吹落浅莎中。山僧倚杖移时去，说似溪边采药翁。
篱边不见菊花开，门外时闻慧远来。万里风沙愁黯黯，相携莫上望乡台。
当年南涧弄泉流，妄起功名分外求。群玉峰头今倦立，却烦清梦到罗浮。
文德辉煌宝炬然，侍臣身染御炉烟。丹心一点惟怀报，愿祝皇图亿万年。
亭亭背暖临沟处，脉脉含芳映雪时。莫恨夜来无伴侣，月明还见影参差。
弱冠粗窥万卷馀，壮年益览百家书。探珠赤水方亲见，披雾青天果不虚。
一阁中安两藏书，当时有诤未同居。若教勘破西来意，紫气东行也不虚。
安乐窝前小江曲，新蒲细柳年年绿。眼前随分好光阴，谁道人生多不足。
池阁凉生荔子风，细倾尊酒与谁同。百年身事从天定，得失何须问塞翁。
昔年同志逢时尽，今日相亲似子稀。犀仆忽辞云海上，远持双璧扣吾扉。
一寒驱去还干禄，万虑纷然祇爱山。阅世恍如清梦觉，求田聊计白头闲。
傅说济川空道在，彦方贩鬻叹时难。年来惟有樽空虑，一任滔滔溉倒澜。
穿帘燕子作双飞，恰是春光欲老时。公退祇应无个事，山泉石鼎煮鎗旗。
重光新影照阶除，万物今朝困始苏。春事又与人事好，百年相贺两相符。
荔带荷裳小箨冠，玉楼时耸两峰寒。白沙瘦竹移情在，一曲将归石上弹。
静坐无聊两鬓苍，教儿何日继书香。闭门忘却春容老，燕子衔泥入草堂。
山连巫峡云为馆，花映楼台玉作人。把酒听歌明月夜，还闻世上有风尘。
爱此飘飖六出公，轻琼冷絮舞长空。当时正逐秦丞相，腾踯川原喜北风。
裤下包羞气未伸，寄身亭长更遭嗔。不图他日千金报，漂母应非世俗人。
狰猛狸奴乳虎同，菊边高卧饱霜风。养威好作他时用，一举须令鼠穴空。
春色醺人苦不禁，蹇驴驮醉晚骎骎。江花江草诗千首，老尽平生用世心。
春草茸茸涧水清，路人犹记昔时名。金羁纵后双蹄逸，想见风前蹀躞声。
箫管红妆拥下船，风流犹记十年前。老来骨硬无人爱，一箬孤篷看雪眠。
说著旁人也痛酸，余今宁有铁肠肝。十年送却六男女，已作寻常离别看。
秋香烂熳入屏帷，金粟楼台富贵时。晓起旋收花上露，窗间闲写夜来诗。
萧条今尚有谁来，老尽荒庭一树梅。多谢高情肯相过，冲寒自起扫苍苔。
病知前路资粮少，老觉平生事业非。无数青山隔沧海，与谁同往却同归。
解脱眼光三界静，端公伎俩一时休。云开正使金毛现，子细看来是石头。
六丈老人花满头，一枝流落在扬州。不知谁是栽花手，只到而今香未收。
燕子飞来近画檐，暮春时节雨纤纤。杏花落尽无情绪，何处人家有酒帘。
道过新丰沽酒楼，不须濯足故相酬。华山仙伯徐思看，争遣时人识马周。
卉巾薜服遂初衣，饥食倦眠冥是非。身到羲唐浑不改，时凭真宰度稀微。
客程车马集多贤，随处寻幽意欲仙。分石坐谈萝月里，却忘身世是惊弦。
举世昏昏似醉眠，悲哉不肯救头然。祖师点破新关捩，且指人心教外传。
吕望当年展庙谟，直钩钓国更谁如。若教生在西湖上，也是须供使宅鱼。
钱唐一剑倚霜寒，万水千山蜀道难。瓶钵生涯何处在，秋风松子落诗坛。
忆得旧时重九日，紫萸黄菊压梳钗。寒花有意催垂泪，喜鹊无端屡下阶。
晓临妆镜默含悲，还把琵琶写怨词。玉貌可怜憔悴尽，如今不似汉宫时。
左江江水日潺湲，鸟语莎裳住百蛮。莫道天涯应在此，交州更隔万重山。
垒石为山已浪呼，小球戏水更名珠。世间何事非虚假，还值先生一笑无。
百年闻道属斯人，碧玉中藏太古春。今我登楼望江水，青山红树四无邻。
羽客相留宿上方，金庭风月冷如霜。直饶人世三千岁，未抵仙家一夜长。
一年春事遽如许，千里旅愁何似生。浊酒饮馀惟五合，残书读尽忽三更。
径山说法口澜翻，慧海精勤三十年。他日宣城传僧宝，莫分禅律一时编。
天南为客度黄花，一笑归来共岁华。老我不知身是病，自吹松火熟杯茶。
凭君寄语锦岩僧，磴道尘封尚拟登。高枕卧游人不信，梦魂长绕石房灯。
好音终在耻争先，谷外寒多故后迁。已过花时亦何恨，不妨夏木绿参天。
郭外南湖一镜开，吴宫烟草暗荒台。道人不与兴亡事，只记溪名是越来。
平头船子小龙床，多少神仙立御旁。旋刺篙竿令过岸，满池春水蘸红妆。
方寸成灰鬓作丝，假如强健亦何为。家无忧累身无事，正是安闲好病时。
居士当年错用心，浑家不睦到如今。摝篱柄短无人买，空自萧萧风满林。
二子逃禅不计年，江湖重去水粘天。直饶透尽三关语，到底终成百漏船。
楼阁交加半𥬞云，管弦嘈风还相送。合欢橘子人来采，藟草千年应入梦。
槁叶含风弹夜弦，蟪蛄凄唳荅寒蝉。鸡鸣埭上繁华子，莫向秋霜惜盛年。
朝来览镜一何衰，发秃容枯半白髭。老态侵寻光景促，著鞭从此勿迟迟。
村翁看了上元归，正是西楼月落时。夸道官衙好灯火，不知浑尔点膏脂。
三十年前会府同，红颜销尽两成翁。别泪共将何处洒，锦江南渡足春风。
碧落仙官侍玉除，至今遗迹在匡庐。当时兄弟俱年少，他日归荣比二疏。
七试无成只自怜，东归还逐下江船。向来罪业无人识，虚占时名二十年。
月照闲轩亏复盈，吉凶消长势相倾。须知人事同天道，宠辱由来尽可惊。
罗敷潭上昔相逢，鸾鹤相将太华峰。真似秦时丈夫者，玉姜携手上芙蓉。
不见高人李抱真，清风巢许若为邻。岁时伏腊村中事，芳草萋萋又一春。
日日亭前检落花，一腔心事惜年华。燕子不知人有恨，又衔红蕊落窗纱。
三忠祠在上东门，古道飞沙白日昏。唯有前朝松柏树，霜枝聊可赠王孙。
内阁朝廷号正臣，朅来江外拥朱轮。危樯西喜洪都近，谏省当时旧主人。
三十馀年一梦同，向来朝士尽沈空。如今白首趋行阙，不是当年长乐钟。
嵩台雪里会同人，诗句唯君最绝尘。屈指十年如昨日，世间容易得千春。
奴人满把和诗到，城市林园未放时。分饷治中君得句，载酬泉上我非诗。
八年趁得梅花发，忽到窗前把一杯。岁晚心情吾醉矣，人应问我数能来。
冻云垂垂雪欲落，雨涩风悭如此寒。分折南枝与君著，老夫自要北枝看。
千尺高崖屏翠琰，六时甘露雨真珠。梯岩穿壑身亲到，始信仙灵境界殊。
鸥鸟群飞掠桂蘅，石擎宫阙出江清。花田秋老香频接，晚岸潮深月自横。
寒光皎皎映平湖，水色天形两不殊。学道未能同罔象，也于深处见圆珠。
诸公诗案一图间，十六年来似等闲。天子圣明公力健，早将名字勒燕山。
崖树阴阴夹暝途，出山欢喜见平芜。一春客梦饱风雨，行尽江南闻鹧鸪。
逢时顿足念松楸，节物频迁祇佐愁。衰草苍烟非故里，短篷轻桨漫归舟。
燕雪常飞十月前，弊裘破帽过年年。拥炉自笑何为者，欲买浊醪无一钱。
穷身受享偏宜少，懒性经营岂得多。负郭何须盈二顷，三餐但足不知他。
谁道空门无世缘，画图犹自向人传。诗成何限清秋兴，恰似休公怨别年。
野老烹鸡会四邻，瓦盆盛酒乱无巡。风林自奏阳春曲，一日莺声到夕曛。
衡门寂寂逢迎少，不见仙郎向五旬。莫问龙山前日事，菊花开却为闲人。
校试群才一日中，当时五十五人同。二十七年零落尽，只存我与二三公。
北风吹我过峥嵘，片石中间水一泓。世事由来总如此，枉教辛苦为虚名。
□几□□□□□，□□依旧向阳开。神仙究竟归何处，驻马多时望不回。
垂老频逢岁薄收，秋租多欠卖耕牛。县官不暇怜饥馁，唤拽官车上陕州。
岭外突蒸当盛暑，雨馀新馆觉微凉。最怜夏木青阴合，时有莺声似故乡。
导吏仓忙乞调兵，未应机动遣鸥惊。传闻老子单车至，惭愧偷儿让路行。
年年自漉雪前醅，今岁无缘得一杯。政是荒村愁绝处，家中送得六尊来。
黄昏一雨到天明，梦里丰年有颂声。起望平畴烟草绿，只今投笔事农耕。
径露刀金柄属谁，空闻断指血淋漓。杜鹃啼暗江南月，臣甫年年泪雨垂。
法华寺上散郎亭，老树苍崖如有情。欢戚已随时事去，代间秪有古人名。
游蜂掠尽粉丝黄，落蕊犹收蜜露香。待得春风几枝在，年来杀菽有飞霜。
薤歌才唱已堪嗟，莫道生平隔海涯。曾向网山图上见，蛇门东去是君家。
四十商瞿未有儿，初生一女不曾悲。三年鞠育何辛苦，作母多于作父时。
法令端如万仞陂，后来无法只趋时。早知兴废无非命，可笑穰侯见事迟。
常年出入右银台，每怪春光例早回。惭愧杏园行在景，同州园里也先开。
星星两鬓怯年华，幽馆无人江月斜。惆怅过江留一夕，晓风吹尽海棠花。
奔走年来已厌频，那堪万里抗边尘。集贤说道虚传耳，惭愧中朝第一人。
五峰相向碧参差，插地擎天力不衰。要学世人头亦白，晴烟时起数条丝。
少年无酒答群葩，投老逢春鬓已华。今日对花无意思，花应怜我我怜花。
玄圃筵开物外春，万仙欢笑动精神。蟠桃种子今犹在，谁是三千年后人。
楼东清晓起参旗，火伏三金喜应期。车马尘中犹苦热，故山已是早凉时。
十万櫜鞬临易水，五营旗鼓出中山。去年今日西岑别，回首吴山梦寐间。
钱王活业付东林，古墓埋藏暗箭深。机正发时谁中的，空山落日几惊心。
专利无厌世所憎，君昏臣暗谤将兴。抚筝一曲开谗谀，臣泣君渐各自惩。
麦髯豆荚雨生肥，闲绿园林粉蝶飞。剩置好花安四壁，不教人道是春归。
封到半天烟霭间，一卷仙书一粒丹。城南城北无老树，又吹竹笛过前山。
灵骨未藏三十载，我来收得葬孤山。此中起塔不在大，已有高名垂世间。
游人只道花时好，老子心偏爱晚春。万紫千红都谢了，绿阴时见采桑人。
匣底芙蓉泛雪波，笔花终古薄银河。丈夫身量知多少，不向麒麟阁上过。
生憎煮豆歌声苦，谁信分荆骨肉离。不似君家贤伯仲，百年友爱几人知。
陌上鞦韆索渐收，金鞭懒逐少年游。晚风细落梨花点，飞上春衫总是愁。
乳燕飞飞帘影迟，不晴不雨晚春时。开窗纵目消书困，风送杨花落砚池。
南山野老种琅玕，锦箨初翻烟雨寒。尽是伶伦裁凤管，芸窗留得一枝看。
御鞭指处骑争驰，玉靶金弧月满时。显德殿前曾教射，吾皇能将亦能师。
竹弟梅兄已可人，老杨笔力更精神。转庵不用持相恼，买得梅坡入梦频。
五朝闺阃即瑶池，恩自神宗圣祖貤。住世百年甘少一，欲留馀庆与孙枝。
病无佳思只深藏，漫绕东篱菊未黄。最是一年秋好处，可能无酒过重阳。
荆州一席不肯取，晋鼎百年宁忍移。不死卢循函首日，忍看张伟授罂时。
直道而行马御史，冰霜节操铁心肝。一庭竹色门如洗，坐对清风到岁寒。
赤地三年一妇冤，海东连坐又何言。土龙不解行霖雨，日表应须照覆盆。
不下匡山七十年，衲衣空挂碧岩烟。相逢不问人间事，头白眉长已过肩。
不与春风别有因，香苞长好四时新。曲屏忽见西明种，疑有蓝关竖箔人。
冈原隐隐复隆隆，闻说巢兵驻此中。莫道中原都扰遍，岭南亦自有行踪。
李花久慕梅清洁，取友于梅结己知。不是争春逞年少，祇嫌桃杏带妖姿。
沉香亭上已多欢，梦入昭阳月色寒。若使天香亦倾国，君王应更倚阑干。
葭飞玉琯蔼阳和，况是清时雨露多。收拾琴书买归棹，半江春水绿生波。
贻厥云仍百世谋，青山绿水兴悠悠。寒泉细汲芸窗砚，各赋新章答胜游。
江南才子去游燕，为忆明时正礼贤。休向蓟门寻古迹，黄金台上草连天。
去年聊驻江头寺，今寄林僧岩下扃。莫谓此身无定迹，人生都类一浮萍。
翠树青烟笑语稠，家家领客醉松楸。老翁哭子气欲绝，行到前村更转头。
终宵疏雨滴心头，点点离情点点秋。怪道旧衣思旧日，且将新线结新愁。
岭海脂膏自古传，至今来往共长川。灵灵有眼还知道，几个归人月满船。
竹枝何处引羊车，尽日凝妆候翠华。燕子不来春欲暮，东风吹老碧桃花。
身骑骢马峨眉下，面带霜威卓氏前。虚度东川好时节，酒楼元被蜀儿眠。
绣帘直下整云鬟，歌舞丛中强自欢。兴尽归来太多事，不如高卧学袁安。
机轮转处水潺潺，机若停时水自闲。末上一遭知落处，十分春色满人间。
我亦年来养气工，黄茅丹鼎欲生茸。蓬莱咫尺真堪玩，底恨三年弱水风。
树环嘉木桐阴合，井冽寒泉地脉通。彩凤九霄应有待，道源千古自无穷。
一贫成病竟年年，愁入苍茫岁暮天。客至拥衾聊起坐，冷风吹雨湿床前。
舒卷随时道益尊，投簪归且卧云根。赤松旧隐华不注，逢着黄庭好共论。
仙茆笔秃砚成冰，守岁无聊寝复兴。柏叶酒香瓶已罄，小窗留得隔年灯。
谁使衰年冒冷行，几般辛劳几般情。重重楼阁深深闭，家隔东南四座城。
北风捲地雪漫天，惭愧君来住过年。日与邻翁同展钵，老夫时复听谈禅。
断云斜日不胜秋，付与骚人满目愁。父老如今亦才思，一蓑风雨钓槎头。
碧霄云路几升沈，楚楚毛衣太古音。自笑白头无伎俩，坚持一节老山林。
草头朝泣露漙漙，樵歌暮归丘陇寒。当时座上客半醉，琵琶不许近帘弹。
何时得见十三弦，待取无云有月天。愿得金波明似镜，镜中照出月中仙。
玉雪肌肤姑射仙，天涯挥手剧堪怜。明年定挂山阴雪，人在阳明赤水天。
土渴群蔬不肯青，辘轳百转汲深清。山翁到老谋生拙，抱瓮崎岖博一羹。
乔仙不落野狐禅，鲜脱须弥见大千。好笑洵阳江上妇，琵琶垂老过人船。
主司头恼旧冬烘，更著书郎骨相穷。晓赋得官何足道，直须遮马困吴融。
紫云开院已多年，衣钵衡阳得几传。千里我来江上望，恍如真境忽参前。
拖被蒙头贪睡足，莎庭卧鼓喏衙迟。宾僚莫讶吾慵甚，忙里偷闲亦暂时。
韶阳生长十馀年，城郭重经固宛然。叹息紫微仙去久，尚馀遗墨照山川。
原田积潦稻成空，老釜扬尘灶息红。谁与贫人共年谷，层楼独见树高风。
故国同门赋浴沂，十年飘泊偶相依。伯劳燕子何无分，又复东西各自飞。
客睡当年托雉山，杜鹃声切枕难安。今朝归向山头过，不见杜鹃空梦残。
大安阁下晚风收，海月团团照上头。谁道人间三伏节，水晶宫里十分秋。
年将四十客莆阳，丱角相看笑语长。今日生男行冠礼，老如霜柿又逢场。
我愧留髡花恼客，君矜止广尉贪公。传呼径去孤风景，幸好看时不暂同。
浇培应向玄根时，讲贯由来岂外驰。君看寄生无瘠者，却于何处觅新枝。
便便坦腹自深情，况复多才世泽清。试问冶长当日意，也须无语对秋灯。
文字波中去不还，物情初与是非闲。时名竟是无端事，羞对灵山道爱山。
岂无毫忽补于时，用尽初心卒见遗。不拔一毛徒自利，杨朱作计未为痴。
宫漏迟迟不受催，出花光景渐徘徊。万方日日春台上，不道东风恰始来。
子规啼彻四更时，起视蚕稠怕叶稀。不信楼头杨柳月，玉人歌舞未曾归。
去年六月焦原雨，入得东州第一朝。今日看云旧时节，又来农畔听萧萧。
鹂黄并柳风飘絮，蝶粉粘花露浥香。离别恨深深院静，少年人去去途长。
客舍生涯自寂寥，秋来仍复雨连宵。前村隐隐人来往，时有篝灯过竹桥。
小轩何物伴吾幽，老眼粗官畏得秋。片段白云吹作雨，又看新叶上牵牛。
去年今日棘闱中，文笔相辉气吐虹。今日思君更千里，独凭轩槛溯长风。
温泉流入汉离宫，宫树行行浴殿空。武帝时人今欲尽，青山空闭御墙中。
世人老去不知休，祇羡三公与五侯。争似山僧都不会，困来衲被便蒙头。
吴兴太守美如何，太守从来恶祝鮀。生若不为上柱国，死时犹合作阎罗。
自怜衰病卧荒林，白发朝来已半侵。灰却廿年豪逸兴，焚香相对只论心。
黄金不惜买蛾眉，拣得如花四五枝。撒手行时无挂碍，更无一物可相随。
静夜迢迢独觉时，寸心凝敛绝邪思。聪明睿知何从出，作圣之功信在斯。
一个仙舟竹叶风，不知南北与西东。世人若欲追行迹，或在长安酒市中。
孤云独鹤共悠悠，别作深宫一段愁。万乘旌旗何处在，白云犹似汉时秋。
空斋长掩白云深，探尽囊中换赋金。莫道官忙身老大，八千里外望云心。
风传御道跸声清，两道纱笼列火城。云护帝尊天未晓，众星环拱极星明。
朝火南村暮北村，千家今有几家存。君看道路累累者，总是承平长育恩。
瑶草春深白鹿眠，丹霞楼阁翠生烟。偶来石上寻棋局，犹恐归时不记年。
幽姿莫倚洛阳时，帏帐家家若为谁。不似山间风味永，青青犹故一枝枝。
一世声名高与关，亦知不合住人间。不令整顿乾坤了，虚逐松声半夜还。
四十年来真久故，三千里外暂相逢。今日一杯成远别，烟波眇眇恨重重。
修竹千竿万卷书，水明沙净称幽居。春风架上吹残简，时复晴窗落蠹鱼。
岭环隔翠苍龙绕，突出神峰霄汉边。金井不须开宝穴，万年天子是飞仙。
昨来试问卖茶人，为说君家是远邻。欲折梅花寄相忆，一枝老尽故园春。
春光偏好断肠天，流水君恩似去年。不及上阳花落树，红颜犹得尽君前。
菰叶芦花又一年，任从儿女钓江天。于今赢得闲无事，卧月狂歌但扣舷。
故人裁诗面不如，诗到怀时莲叶舒。此地岂真回雁处，至今未报一行书。
唐时才子总能诗，张祜轻狂李益痴。管甚三姨偷玉笛，诳他小玉写乌丝。
文帝端能杀少翁，景皇不解斩常融。正心数语深加意，位在三皇五帝中。
平吴四海尽为家，内苑新添万树花。秪喜羊车游别院，不堪轵道驾牛车。
长房学业己多时，中道还家到葛陂。竹杖得来随弃去，不知原是化龙枝。
古来一鬨立之平，朱魏当年互讲明。遗□□□□□约，面含菜色腹雷声。
年来只识釜中鱼，出海修鳞梦也无。宝鳘带糟俄入眼，儿童惊动哄寒厨。
归舟端不异登仙，予告恩深侍从年。临发黄门传尺诏，尚方驰赐买山钱。
禄位升天元有命，情怀化俗却无医。道不易行休恕已，仁非可让更由谁。
腰肢可爱红娘子，面目无情黑老婆。世上但知怜少艾，双双飞舞奈渠何。
拙与时乖勿误谋，可能骑鹤更扬州。翘英似子宁终困，玉帛何时来蹇修。
俗谓鹅翎未必然，娥英恐是古时传。溪声流尽苍梧泪，斑竹林中闻杜鹃。
山村梅开处处香，醉插乌巾舞道傍。饮酒得仙陶令达，爱花欲死杜陵狂。
自解朝绅间桂坛，秋风摇落切云冠。荒涂久矣横今古，莫道人间隐不难。
催花径里日千回，祗恐催开落又催。老性只宜风雨后，绿阴青子款相陪。
翠屏四面敞阑干，谢老诗情不说官。魂冷青山呼欲醒，吟声渗在石泉间。
有道难行不如醉，有口难言不如睡。先生醉卧此石间，万古无人知此意。
前年元夕宴谯门，万朵红灯闹早春。谁谓今宵顿寥落，长天独拥一冰轮。
男儿结局贱浮名，回首空嗟一未成。遗得八旬垂白父，泪枯老眼欲无声。
十年一署华州曹，醉饮松醪读楚骚。眼底有谁怜骏骨，黄金欲铸九方皋。
老翁七十自腰镰，惭愧春山笋蕨甜。岂是闻韶解忘味，迩来三月食无盐。
世态人情但见时，未尝仔细不寻思。伤心吾道难开口，何处青山约后期。
相门出相早承休，又见孙诒协燕谋。谩道生儿多跨灶，冶麟长是架烟楼。
卖赋长安偶遇知，后车归载远山眉。可怜犬子真穷相，不见刘郎过沛时。
莫恨艰危日日多，时情其奈幸门何。貔貅睡稳蛟龙渴，犹把烧残朽铁磨。
啾唧蛩吟旅况凄，那堪孤枕酒醒时。梦魂栩栩知何处，依约幽轩话别离。
扰扰凡情逐水流，世间多喜复多忧。一回行到冯公院，便欲令人百事休。
耀真曾此聚群仙，谁似飞来七洞天。但说峰头多异鸟，不知浮海是何年。
昔躔初度本除灾，何意重逢作病媒。久住灵斿今日过，历翁欢喜劝椒杯。
去年冬至入分宜，雨雪思亲泪亦垂。今日载驰新喻道，大都浑似去年时。
闲飏粉丝荷苇外，数声惟欠叫秋阴。虚堂隐几时悬看，增得沧洲趣更深。
小圃来时春向深，酴醾犹得伴孤斟。欲留午枕梦归去，缥缈行云何处寻。
驴背萧萧帽影偏，斜风落日灞桥边。玉堂仙客无人识，谩说当年孟浩然。
溪南老大兴何如，散诞琴书乐海涯。多病几时堪策马，风花吟遍始还家。
玄质团团玉不如，翠钿小切试昆吾。文园病酒文君老，盍荐芳甘瀹道腴。
都门大隐喜看山，鹤榻时横梵宇间。风动数声棕叶响，却惊清昼梦魂闲。
不怪天公赋与悭，应怜坚正长偏难。三年桤木真容易，谁肯吟哦著眼看。
想见西风对垒时，目中先已料安危。淮淝百万兵虽众，未抵东山一局棋。
空斋长夏永如年，莺啭林阴鹭水田。只好更寻棋一局，莫孤花影午时天。
薛县高台已半倾，碧波遗甃自盈盈。池蛙不辨兴亡意，犹学当年鼓吹声。
自从容谷少来音，云馆烟扉卧夕阴。惟有东风旧相识，漫随明月温江浔。
云寒窣堵玉棱层，自酹西湖一勺清。老舌炽然无慈在，钱塘潮撼宋王城。
雨汗淋漓鬓发苍，空山无地得苍凉。乔松老鹤聊容与，转觉仙家气味长。
圣君鸿业在扶持，日角龙章固不羸。摛藻玉堂归未晚，百花开赴御筵时。
峡围碧玉裹青天，栈道凌虚迸出泉。只有好山须强勉，为渠开眼冒风烟。
正听山鸟向阳眠，黄纸除书落枕前。为感君恩须暂起，炉峰不拟住多年。
不容天上妖蟆食，却许山中狡兔眠。两日见岩成二绝，丫头不老月长圆。
青山不改黛螺春，孤合娉婷是女神。一脔秋光半匣水，人间多少热忙人。
五十四年居海滨，偷将水月洗心尘。今朝偶得西江使，溟海犹堪把赠人。
百花山上四时花，堪称休居隐士家。独步峰头西北望，樵郎无路引皇华。
桃红柳绿春意浓，娇风吹送雨濛濛。道上行人不归去，目断南来几个鸿。
屈指从来十七年，交亲零落一潸然。婵娟再见中秋月，依旧清辉照客眠。
云锁苔封势崄巇，也曾敲击费轮槌。只缘入作不得处，忘却心行路绝时。
老死儒生习未除，残膏分得燎原馀。一枝冷焰摇清夜，要读生前未了书。
甃石封苔百尺深，试茶尝味少知音。唯馀半夜泉中月，留得先生一片心。
笔端风雨发天悭，应有清名动九关。正直早年闻苦节，只今文翰许谁攀。
与公昔作长城别，一去尘埃六七年。夜静书堂寻旧约，定将生计话林泉。
颜苍发白少精神，传得泉南老病身。莫著金章著蓑笠，丹青写出更须真。
花落春禽啼晚枝，有时香蒂点人衣。多情尽不如蝴蝶，欲起遗红贴地飞。
战罢亲看海日晞，大酋流血湿龙衣。军中杀气横千丈，并作秋风一道归。
快目明眸坐大观，我观大块目无全。有时化作鸿毛洒，又化鸿蒙未判前。
云暗苍梧月影孤，一行归雁落寒芦。十年四海怀兄弟，忍向灯前看画图。
停车惘惘不胜情，斟酌前岐旧路程。古道至今成鉴辙，那堪重过辨州城。
当年二邑弦歌洽，所幸诸生簦𫏋随。此日毗陵流美化，风流应似赞皇时。
步绕危峰渡翠崖，扪萝初上更崔嵬。他年若有寻真分，定结茅庐傍此台。
又是分蒲撷艾辰，年光容易误游人。谁怜范蠡湖边渡，不见江南五月春。
为耽禅悦久皈依，饭贮山瓢施鸟饥。总是道人机事息，近前饮啄不惊飞。
天宝年间好太平，华清小殿称人情。如何玉笛才拈起，便作风吹别调声。
万人鼓噪慑吴侬，犹是浮江老阿童。欲识潮头高几许，越山浑在浪花中。
石磴盘纡木茜葱，扪罗独上最高峰。白云深处时回首，千里江山指顾中。
南北分郊自肃皇，苍穹特祀为乘阳。百年制作今重饰，青碧辉煌烈祖光。
十年家火炼凡铅，一日中原遇大还。君自羽仪朝帝阙，莫将垆鼎误青山。
相逢一顾意欣然，东望蓬瀛水拍天。石上输赢才半局，人间陵谷已千年。
绿水波浮雪羽光，只今便住白云乡。争前故眼如相恋，莫是空高少稻梁。
有道只因频退步，谦和元自惯回光。不知已在青云上，尤更将身入众藏。
历官冉冉逾三纪，阅世看看近七旬。更览名园兴废记，愈令人忆故园春。
灯楼月沼映春云，箫鼓风前院院闻。但是酒旗歌板地，一时凄切想离群。
两国道涂都万里，来从此地等平分。行人竞说东西利，事不关心耳不闻。
数株杨柳湖边寺，且系扁舟客莫催。万顷波光净如练，一双老鹤忽飞来。
初嫁郎时正盛年，画眉涂颊斗婵娟。只知百岁专房宠，谁料君恩不似前。
清泉长日漱潺湲，豸史峨冠访竹关。自笑道人迂野性，相逢先问武夷山。
自笑百年浑是醉，不知今日始逢人。朝来净洗醒时眼，一一从头看好春。
一寸修为一寸天，纷纷谁解此闲年。从今莫说痴儿梦，囚榻安吾日夜眠。
少来不食蚁丘浆，老去得意漆园方。鉴中已失儿时面，忍能乞与兵作郎。
胡儿争问大苏集，仙官解作太史书。当时同朝人欲杀，所能者天信不虚。
黄河十月冰如地，骑马何人说好官。老子门前三丈雪，梅花开尽不知寒。
端为稽田赋未均，一时板籍尽更新。三年敢作贤劳叹，政恐才疏负邑人。
去年秋满赵王城，秋月重圆复旅行。一笑天边投杼事，几令华发望金茎。
绿鬓投荒白发归，瘴馀浑欲不胜衣。烦将扶老殷勤赠，未怕登高足力微。
钓石峨峨枕碧溪，仙人于此亦垂丝。想当月白风清夜，正是寒鱼食饵时。
角巾卉服大乔郎，为我闲游数日忙。借问上洋新酒债，可将诗句一时偿。
独上浮屠第七层，乾坤万象见觚棱。东山吹老庐山雪，却捲江声入建瓴。
昔日缇萦亦如许，尽道生男不如女。河阳满县皆春风，忍使梨花偏带雨。
德星堂下种成林，奕叶相传几世阴。岁岁锦绷添稚子，生成全藉此君心。
儒风一变至于道，此是尧夫未识儒。除却儒风如更有，将驴骑了复求驴。
谁将妙笔写风流，写到风流处便休。记得昔年曾识面，桃花深处短墙头。
志学今经六十年，招提仍对旧山川。令威化鹤重来日，顶似初颜雪被肩。
亲征决策幸澶渊，南北欢盟有本原。丞相莱公功第一，犹将孤注作谗言。
白发攒眉住道边，钱荒籴贵怕人传。溪干早稻垂头久，次第今年似有年。
不到兹山二十年，岂知重见旧山川。烟深虽不见湖水，且看长空万里天。
壮节亭前野碧滋，髯龙飞去忽经时。祇应黄犊苍藤路，尚有清泉白石知。
去年春尽在宜春，醉送东风泪满巾。今日春归倍惆怅，相逢不是去年人。
弊居橘亦自南移，爱护栽培费岁时。前此实成酸苦甚，应由与德不相宜。
天然与我一灵通，还与人间事不同。要识吾家真姓字，天地南头一段红。
一年一度进灯诗，才薄多惭圣主知。不向同侪争胜负，祗将忠悃荅明时。
南华六祖老卢能，宇宙千灯复万灯。佛法平生吾不信，神交一二老诗僧。
世乱还家未有期，汝于何处望京师。韦郎旧恨今新恨，细学南音寄我诗。
秾绿丛中吐茜红，直从盛夏到深冬。于今始信王维画，能写当时雪里容。
卷却丝纶付一竿，世间无处问严滩。客星自落江湖上，只有孤山处士看。
督邮岂解折腰迎，闻道庐江出带星。谁怜玉舄风尘色，会送飞凫入汉庭。
七十馀年一老翁，衣穿絮破不堪缝。清霜满地无区画，扫得芦花莫禦冬。
一夫偶尔获清凉，四海仁风孰奉扬。有道曾孙不忘远，幸均此施遍群方。
新将给事换前衔，班被真除法从搀。道是紧头人不信，回看压得两绯衫。
还乡何用泪沾襟，一半云霄一半沈。世事渐多饶怅望，旧曾行处便伤心。
元夕嬉游遍海涯，上林风物弄年华。馀霙堕柳高低舞，香蜡封梅早晚花。
自怜破甑已无堪，况复经年卧瘴岩。忽得新诗慰牢落，却疑仙露洒尘衫。
悠悠世路绝跻攀，卧看白云空往还。惟有同参一句子，肯将容易混尘寰。
为藉仁贤擅一区，都将幽兴乐耕鱼。不妨更筑深深屋，老去虞卿欲著书。
幽谷那堪更北枝，年年自分著花迟。高标逸韵君知否，正在层冰积雪时。
斫竹和梢编作篱，微风如在竹林时。无人来访庞居士，晚日疏阴光陆离。
莫向花前惜酒杯，一年一度有花开。浮生满百今强半，岁岁看花得几回。
点易朱闻滴露研，忽传此地有原泉。莫言一滴无多水，点尽乾坤是尽年。
堂名石刻两俱存，令我深怀旧长官。学道资深更深处，居安能使庶民安。
老大行藏敢不疑，晓川红日睡醒时。昨宵共对崖山雨，如此乾坤那得知。
万物此中元活脱，眼前何处不流行。去年记得方山路，甘雨和风说大程。
绝壑凌空鸟道悬，竹房松火乱秋烟。道人不问丹梯险，禁步青山二十年。
秣陵变定真堪幸，世事纷纷未解忧。暂得忘忧惟一醉，劝君六六且添筹。
杨柳丝间黄栗留，杏花枝底碧遮油。一鞭归兴输年少，十日香尘卷日流。
兄弟通家里闬欢，故人犹作布衣看。扁舟且载烟波兴，不为微名负钓竿。
默坐蒲龛若塑成，客来惟听小钟鸣。却嫌庭树无禅力，时有风枝雨叶声。
年老安居养病身，日高犹自未逢人。怕寒起坐烧松火，一曲樵歌隔坞春。
景皇陵殿昼深深，老监龙钟出绿阴。望去也多妃主葬，白云松柏共萧森。
几年空有忆梅诗，常恐江南驿使迷。惭愧一枝偿病眼，春风须劝笛声低。
一丘一壑古遗民，十里清风不属人。闲对青山挥白羽，世间何物是红尘。
天下无如闻道乐，人间惟有养心高。烟花过眼须臾灭，明德馨香万古牢。
圣人达节犹憎盗，志士清心肯饮贪。试问卧龙山下酌，世间无似此泉甘。
锦文缕切劝加餐，蜃炭扶留共一柈。食罢有时求不得，英雄邂逅亦饥寒。
鹑觚西北地鳞鳞，此处当年起战尘。见说如今沟垄下，断锋残镞属耕民。
大海明珠得最难，白云渺渺水漫漫。山川至宝多灵秘，不世佳人奉一丸。
见说栖霞曾住世，忽闻飞锡在匡庐。非生非死应须识，莫向岩头又著书。
二峰高峙夹禅扃，长落潮音逐磬声。老僧睡起绝无事，不管波涛四面生。
喜醉岂无千日酒，惜春还有四时花。小车行处人欢喜，满洛城中都似家。
令君颇似太邱贤，水旱忧君记昔年。父老犹能谈旧事，想随佳句共流传。
少陵弦断无胶续，鸾凤巢高隔五云。老子一身都是胆，要倾东海取龙筋。
四十年来懒看灯，元宵长是守书檠。如今并与书檠废，只有丹心对月明。
茗碗不能驱睡魔，漫携诗册向庭柯。世人祇爱高官职，孰与公家兄弟过。
周武殷汤在眼中，今王圣德古人同。禾枯即洒桑林雨，道暍仍嘘柳下风。
天涯缥缈暮云迷，春雨江南草色齐。路上行人多少恨，从今休听子规啼。
缥缈飞楼凌紫烟，水光山色自年年。月明笙鹤群仙过，云锁朱明一洞天。
膝当木几耳当松，夜色新生秋海东。千古今宵有声月，道人不坐寂寥中。
君家结得此花缘，盛事龙头四十年。书种至今香不断，馨儿俱作广寒仙。
玉钩帘外前朝柳，斗鸭阑边小艳葩。莫道君王不曾问，好收银钥护宫花。
淡墨当中印八神，众星环写象秋旻。逢人只说忠和孝，莫道鸣珂与曳绅。
少陵早是沧浪客，马援真成矍铄翁。四十五年忝科第，一生心与布衣同。
凿开山骨过长河，水土方平叙九歌。举世但传神禹力，谁人知是帝功多。
共眠一榻在山隈，去住明朝不自裁。请看窗前松月白，早时曾向西中来。
尊前共醉泼醅香，下马谁家白面郎。见说千金能买笑，老夫那得一钱囊。
清尊红烛暂为欢，临到分携醉醒难。纵有冰壶心一片，伴君终是怯长安。
破雪折梅相料理，要将春信报新年。独跨瘦驴披鹤氅，更于何处觅神仙。
灯边调笑酒边嗔，寒透罗衫十月春。爱问插花时势样，阔眉松髻似何人。
燕子楼头一曲春，曾骑骄马掷黄金。如今世事漫头雪，破屋孤灯忍冻吟。
北山云暝雪齐腰，老鹘狞然立树梢。长啸一声风飒飒，草间狐兔总魂消。
扬子江头浪最深，行人到此尽沉吟。他时若向无波处，还似有波时用心。
端明书法继钟王，佩玉琼琚在庙堂。见说当年推第一，米家应自笑疏狂。
自别三城十九年，重来旧迹总依然。鲤庭兼是鱼符守，戏彩承颜慰目前。
东风阁雨漫经春，日暖陵园绿未匀。多少柳绵随燕子，宫监犹望属车尘。
芳条秀色净如霜，折得残枝近笔床。月冷灯青花欲睡，可怜虚度此时香。
万片绿荷流水西，乱风飘雨湿人衣。前村竹树田家密，时见軥辀屋后飞。
二图心悟非师传，子若通之可以仙。欲向丹房供洒扫，老人炉灶坏多年。
河上东风二月时，垂杨十里斗腰肢。如今纵使能娇舞，照影寒潭亦自疑。
夜深投寺解行装，一点寒灯照上方。老宿问余何处去，年年来此借禅床。
白云寂寂水潺潺，云出无心水自闲。云水不知人换世，至今依旧满溪山。
鹢鹢能鸣异众禽，池边墨客最知音。世间多是山阴妪，应恐误猜君子心。
得意帘前绕合欢，月光从自度栏干。玉兰解瓣将舒蕊，可待停风怯曙寒。
方传家世千金秘，功熟神仙九转丹。一室太和春意满，梅花香里不知寒。
缁衣轻拂桂香清，终日间关学巧声。不是趋时弄喉舌，朝阳要共凤和鸣。
绝怜月殿好根荄，流入人间次第开。只有君家双种好，馨香曾达九天来。
自怜萍梗老羁孤，暂寓僧寮不用租。九日有钱还可醉，不然萸菊酒俱无。
叠嶂联屏飞远近，风情物色有馀涯。回头四顾东西地，多少砺山壮帝家。
栽松种柏兴唐日，解板沈舟破宋时。可惜香严千载树，等闲零落岁寒枝。
风波举世正同舟，聊戏乘桴从我由。闭户有时非得已，冯河无补却堪羞。
一逢胜地忆平江，缘道薰风满绿杨。岂独阴凉人共惜，助予诗兴更无疆。
曾愁香结破颜迟，今见妖红委地时。若是有情争不哭，夜来风雨葬西施。
先朝行殿作禅宫，黄屋青山本是空。闻道一人曾驻跸，山僧不敢住当中。
小阁高原最上头，下床莫遣许公羞。如今老罢栏边意，不是元龙百尺楼。
问路穷途拟进程，绿杨莺语送行人。牌标五里向君说，莫道当年不指陈。
莫怪新亭泣楚囚，王公原不办中州。石头门外千年恨，他日相思一涕流。
云水平生一钓纶，扁舟来往楚江滨。自烧绿竹炊新饭，谁道烟消不见人。
满城风雨近重阳，不见修文地下郎。想得武昌门外柳，垂垂老叶半青黄。
手种名花梦亦随，一年年望好花枝。为花去草优饶处，两袖青苔十指泥。
御壁丹台并有名，上天玉局下专城。风华日到尚书省，尽道双凫入帝京。
黄金七叶向晨敷，人道曾标瑞应图。我已无心邀世福，不须三秀巧相谀。
试借风光共剪裁，霞分红艳雪分皑。含情此日休相妒，同是当年一手栽。
过雨山亭暑气微，老人犹未试生衣。满园闲绿无人到，春日南风燕子飞。
虫腹怀胎号产魔，落胎全仗水虾婆。切须养办心休急，斗者之时败者多。
道同曾未隔毫端，相别相逢会者难。偶此又蒙清照及，松风桂月袭人寒。
掠鬓初齐侧眼看，红棉新拭镜光寒。斜回雪颈些些见，贝齿畏痕恰恼欢。
江山正有漫漫雪，行客应无缓缓期。越水吴山一千里，轻舟归去似来时。
年少相看百虑无，才过旅邸便呼卢。热中更不知行李，却把黄粱付老夫。
玉天无滓月光寒，霁色分明在露盘。一夜九重全不寐，时教中使捲帘看。
短发风尘老更繁，青云何日见飞翻。由来逐客人回避，遮莫词垣与谏垣。
清羸已近百年身，古寺风烟又一春。寰海自成戎马地，唯师曾是太平人。
长千里头春事繁，家家玉树待君翻。多情却是频伽鸟，自谱仙音供世尊。
闭置空斋清夜徂，时闻水鸟暗相呼。胡尘漫漫连淮颍，泪尽灯前看地图。
逸少池边鱼不惊，卢仝门外鹤长鸣。菊庄风景依稀似，何日重游叙旧盟。
当年写韵人何在，明月犹悬写韵轩。便欲同君一西去，夜寒天外醉婵娟。
度坳蹑岭一徐行，回首双峰独注清。更出前村舒病眼，时从牧竖得源名。
纶闱放逐知何道，桂苑风流且暂归。莫问升迁桥上客，身谋疏拙旧心违。
恩袍拜后两周星，今日西行得再经。休问庵中僧在否，满檐松竹旧时青。
微雨初睛蓓蕾开，更教长袖夜深回。开时正好留连看，待到飘零几客来。
我亦曾经放鹞嬉，今来不道老如斯。那能更驻游春马，闲看儿童断线时。
玄元一气不相监，清静如存意马衔。大隐居廛迷小道，绝巅顶上白云岩。
衲僧杖子天然别，千里万里一条铁。点著闽山即便回，敢保老兄犹未彻。
铜壶银汉水相连，宫漏微茫落远天。点点繁声那得尽，故将长夜续如年。
秋风秋月送将归，洒酒临江泪一挥。为语明年春社后，重来莫忘旧乌衣。
晓霜初甃瑶池薄，脱稻新炊玉粒香。向我岁寒惟有菊，葛巾时为酦醅忙。
尘世神仙事渺茫，绿蓑谁识老佯狂。华夷日月寻常语，掉首当年动帝王。
身离瘴雨脱蛮烟，自幸得归如得仙。更愿留侯轻万户，不须辟谷也长年。
雨过东溪好放船，四山如黛水如烟。风前细检逋诗卷，抚景悠悠十二年。
家世衣冠误袭儒，年几四十尚嵚岖。营营世事何时了，乞取湖边作鉴湖。
宫殿钩帘看水晶，时当三伏炽炎蒸。翰林学士知谁直，今日传宣与赐冰。
东山寺里相逢地，陆子泉头再会年。震泽烟波彭蠡月，乾坤回首一茫然。
绿杨庭院雨如丝，已是梅林欲熟时。惭愧春工起归兴，向来节物彼何知。
野杏溪桃三两枝，春归也作送春诗。东君自爱长安好，能住山城得几时。
天子亲颁字十行，难徵老子起岩房。只将牛粪星儿火，煨得蹲鸱万古香。
石廪峰高直插天，芳名耿耿旧流传。好推佳惠敷寰宇，始信人间大有年。
羽客已登云路去，丹砂草木尽凋残。不知千岁归何日，空使时人扫旧坛。
不堪积暑滞烦疴，幸甚新凉脱网罗。闻道重阳更逢闰，今年节意属秋多。
慈欢不为植萱丛，圣子晨昏孝养隆。况是九重当夏凊，偏于扇枕得清风。
学诗浑似学参禅，头上安头不足传。跳出少陵窠臼外，丈夫志气本冲天。
功力延年本草收，忍将轻易换凉州。我家家后林塘晚，谁惜西风一架秋。
司马群英嘉惠深，联名锦轴重南金。当时愧失抠趋礼，别后难胜怅望心。
大隐何曾弃簪组，醉乡有路入无何。百年快活自不彻，谁肯寻人到薜萝。
与君湖海各栖迟，一夕相逢酒百卮。醉后不知何以别，醒来唯记月明时。
石牛潭上罗仙观，败壁荒苔白昼闲。忽见古人题句在，别来已是十年间。
既已离家与世违，纷纷人事不须知。百年十二时光景，作佛工夫只怕迟。
鼎峙东吴命世雄，甘心俯受魏丕封。炎刘已尽犹馀蜀，唇齿胡为反内攻。
雁门南渡路千盘，残历犹从马上看。醉抱白头灯影下，锦筝搊杀不成欢。
毛锥老去未轻投，革带罗囊特命收。准拟西胡持酒处，偕翁濡首破诗愁。
野老当门喜客来，旋烧新炕斫桑柴。自言土恶无甜水，五里分泉夜部回。
燕山雪花大如席，马上吟诗无纸笔。他时若遇陇头人，折寄梅枝须一一。
鼓枻沧洲未有期，尚平五岳待何时。愧君犹订中原约，独把青萍报所知。
沙葱野韭随时采，芦酒黄牛取次尝。万里驱驰关塞外，忽惊风物忆江乡。
前年今日拜宸旒，天语亲承锡命优。几度忸怩疏薄质，洪钧浩荡若为酬。
不负三光不负人，不欺神道不欺贫。有人问我修行法，只种心田养此身。
一度鹊桥一度新，天河云净月欹轮。年年乞巧今还拙，影照空堂拙更真。
湖上看花意欲迷，年年花谢忆花时。如今一见冯生画，早晚看花更不疑。
吾家学道今四世，世佩施真三住铭。一窗萝月照孤咏，万壑松风吹半醒。
癯冰瘠雪凝霜澌，冻涩苔痕老更奇。旅雁退飞寒力劲，水边云冷出山迟。
吾生四十已侵寻，独喜年来不动心。世事升沉君会否，人间春去落花深。
布囊诗卷胜黄金，白纻乌纱碧眼深。自是清时少遗逸，不须物色到山林。
长年城上望溪山，今日才能一往还。特地晓风吹雨断，可应天意更予悭。
一班新秀出仇池，畅可清霜欲下时。传与明时当谏草，臣心原奉石为师。
东吾达命爱都捐，最是忧心易损年。头白逢春能几许，且收双泪向花前。
燕去燕来闲白昼，花开花落送黄昏。年年好景春风妒，梦里铅华湿泪痕。
春风流水出岩扉，载酒轻舟飏彩旗。把得玉杯还自笑，老翁真令似童儿。
火树凝辉玉漏迟，胜游偏记上元时。不嫌身在蓬瀛外，彩服清觞亦自宜。
五色云中有和烟，天长地久祝斯年。太平一曲凭师唱，响彻乾坤万古传。
考亭拜罢赋归与，昨夜青山梦旧闾。沿道若逢相识问，慇勤细说建阳居。
春闱试罢且徘徊，十里荷花浑未开。笑指西湖且归去，闲时应待我重来。
升高无过胡孙擂，行险胜于老鼠梯。何事将身来试此，要参大士石桥西。
久旱终能不失时，田家喜气吐虹霓。庞公昔日曾垂语，资福今朝更指迷。
安流倏忽起奔湍，非雨非风势使然。尽道川流能险恶，不知世有险于川。
赣水西边是贼壕，年年楚越泣弓刀。天戈指处欃枪落，来岁徐看破尔曹。
落魄金门老岁星，归来调笑眼双青。高楼坐拥如花妾，月下弹筝倚醉听。
华缄千里寄欢声，亲爱深关父子情。愿得明年重有报，便题诗句赠徐卿。
旧疑庄叟大椿年，一度春回岁八千。今见东皇与西母，谁言此语是虚传。
汉法终怜天地宽，楚囚何恨岁时难。肯教细草随霜死，愿借春光及暮寒。
刘郎家具少于车，只有诗囊未厌渠。乞与丹铅将底用，点勘腹中行秘书。
茆屋惟须补漏穿，家人衣食亦随缘。岂容一事相关白，已过传家十二年。
万里江山万里舟，烟云竹树远相缪。何人写出无穷意，似记当年太史游。
风送微凉来小户，月回清影向疏窗。不知人世何珍丽，可与诗书气味双。
伴师同拄一枝藤，野岸凌兢踏断冰。老去莫辜元夜眼，试凭江阁看渔灯。
才着云山即有烟，分明传与画中禅。聪明无过戴安道，曾把金针度范宣。
莫讶相如献赋迟，锦书谁道泪沾衣。不须化作山头石，待我堂前折桂枝。
黄梅风雨自年年，今日沙头浪拍天。最是便君多大略，笑看东海欲投鞭。
垂钓松江三十年，澡身浴德意仙仙。那能心迹俱忘后，共女中流歌扣舷。
何年沧海变桑田，绛阙琼宫尚俨然。留得瀛州人在境，故应犹有地行仙。
道存愈远却弥亲，去住情忘尚隔津。直下是家归甚处，大千全现本来人。
汝南王昔过江东，此地名将汝海同。玉斝濯来人易醉，有时人面照花红。
日暖泥融燕子飞，海棠深浅注胭脂。一杯社日治聋酒，报答春光烂漫时。
春前腊后物华催，时伴儿曹把酒杯。蒸饼犹能十字裂，馄饨那得五般来。
不让西园景致多，洛中输我老摩挲。秪缘恩重怀忧蚤，为倩风篁作浩歌。
趋跄木屐儿童惯，织作蕉丝妇女能。老去只疑盐是雪，寒来不信水成冰。
邂逅相逢即故知，见君肝胆识君迟。他时觅我家何在，绿树桥边露酒旗。
百万西来势莫撄，孤危甘死战尘腥。欲询往事无遗老，日暮城头鬼火青。
水际空明月正圆，人行月里水如天。道旁听得人争指，半是当年折桂仙。
旧时品士亭前客，却到吴山独慰予。风月东湖佳兴在，一方青竹数行书。
峡中奇胜拟蓬莱，想是当年欲建台。天恐此方穷土木，故令神物特飞来。
东观重校图书日，西第初成献颂时。总为浮荣移素节，岂应吾道在逶迤。
琼香一片委轻埃，犹忆春时傍砌开。肠断江南陈叔宝，丽华身后恰归来。
升时冉冉落如飞，乌兔由来不自持。莫作人间天上语，有中都是一成亏。
落日楼台紫翠间，道人采药不知还。使君莫动归田兴，山上于今更有山。
处处风吹碧草生，流星时渡绛河明。上车却欲补残睡，无数树阴啼乱莺。
宫花灼灼柳绵绵，一道春风响静鞭。驾出未知何处去，月华池上教龙船。
良辰好景占年年，画烛浓香醉玉船。天上月圆三夜后，人间春到万花边。
凉殿吹笙露满天，木犀花发月初圆。君王少御珊瑚枕，多就宫人玉臂眠。
脱尽龙儿锦绣衣，一枝变化作千丝。泠然不受人间暑，谁道清风有歇时。
山泉酿出苦醅硬，野蔓生来酸子圆。此味不投甜世界，遣教参透石翁禅。
二十年前旧友生，扁州来访见交情。相看容鬓俱非昔，记得炉亭笑语声。
寻常门户不曾开，谁道春来与未来。庭树无言偏有意，密含春色两三胎。
浊酒孤灯夜未央，小楼过雨乍生凉。双星不度为何事，多少愁心寄五羊。
看见青虫作蝶时，不知蝶是此身非。床头为有南华卷，午枕酣来忽梦飞。
城东卜筑有期无，须为檐楹动百株。可忍非时归爨下，合尖何似助浮图。
西子湖头春草生，越王台畔暮霞明。知君块磊无从寄，不博当年画苑声。
春风吹花落客愁，湖上酒家多起楼。醉斫鲤鱼歌白雪，翻忆十年曾此游。
往往冥搜宵不寐，时时任性昼仍眠。高情丽句谁偏重，圣代词臣李谪仙。
轻舟独泛午时风，车马当年一日空。绿水青门映红树，一时都入感伤中。
快阁江鸥远避人，西昌山月暗吹尘。百年卓茂传诗印，印出风光色色新。
老树纵横出几条，一枝还又亚墙腰。西湖湖上掀篷看，一夜吹香满六桥。
花到浓时花欲无，桃嫌太俗杏嫌粗。孤山别有春风面，消得徐熙没骨图。
早携数幅过山隅，明日诗情各有馀。案上罗文如已少，金花银叶也堪书。
洋州食画惟两竿，米老见之须一拜。景明对此真何如，草阁秋江明月在。
梅圃初成尘土飞，早来烟雨便霏微。天时人事欣相得，可验蒙恩朝夕归。
杂沓毡车百辆多，五更冲雪渡滦河。当辕老妪行程惯，倚岸敲冰饮橐驼。
翡翠佳名世共稀，玉堂高下巧相宜。殷勤为嘱纤纤手，捲上银钩莫放垂。
少林佛国不再见，台山大会堪凭□。彼何人哉我何人，眨起眉毛宜猛省。
大儒读书如布谷，小儿据几如王孙。道人竟日无一事，卧看前江烟雨昏。
闻种拒霜遮水槛，春前分乞数枝栽。总知宋玉才情绝，会约花时作赋来。
老来为郡苦间关，不及江云自往还。忽忆湖边二禅老，等闲骑马入南山。
郭令素心非黩武，韩公本意在和戎。两都耆旧偏垂泪，临老中原见朔风。
眠花藉草卧看山，岩下幽人镇日闲。犹有流莺闲不得，时时飞舞出林间。
西风吹老木兰花，水阁氛氲带晚霞。溪上行人不相识，隔船对语问谁家。
客窗重笃弟兄忱，竹树交加午院深。喜极翻令清泪堕，凄风折尽百年心。
病为世上真良药，佛是人间大道师。十八师兄齐饱后，却言无病可医治。
五十年中几别离，谁知此别遂长归。红颜白发终千古，敢向苍苍怨小儿。
建春门外柳依依，迸泪当年彩服嬉。穷子更无逢父日，匿王空记看河时。
野花无赖作红白，香力也能来著人。古涧寒泉山下路，道人别作一家春。
斋罢鸡声转午天，地虚人寂境萧然。两三衲子自来去，时取茶芽煮涧泉。
华山收雨两江晴，夏竹屯云一径清。门外绿阴眠野鹿，隔帘时听打棋声。
玉树琼枝照眼明，寒窗披卷梦魂清。夜来堪与君王对，半部当年致太平。
秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。
执板狂歌乞个钱，尘中流浪且随缘。直饶到老常如此，犹胜危时弄化权。
红英飞尽淡春姿，又觉临风动远思。若到明年好时节，开花仍是落花枝。
花灯百队走儿童，尽道仙娥降月中。纵是霓裳看不见，白毫光里度香风。
风霜守冢不知年，犬类那思母爱偏。却谢汉恩颁五饵，载令梳洗向山前。
自喜扁舟载月明，涉湖底事不宜轻。象痕深没风仍顺，今日天公亦世情。
灵岩一窍何年凿，混沌初开有此门。探药仙人何处去，山中不改旧乾坤。
海棠前日满枝红，一夜飘飘卷地空。多少荣华驹过隙，莫教容易负东风。
雨过疏窗分外凉，隔帘风引芰荷香。江湖六月生秋思，清梦回时月满床。
呜咽泉流万仞峰，断肠从此各西东。谁知不作多时别，依旧相逢沧海中。
唐时胡马入长安，下马胡儿倚马鞍。今日升平无此物，樽前聊写画图看。
向来大父宰鄞时，满眼春花锦绣帷。归取家藏瑶帙看，吾翁亦有赠行诗。
送别无诗却有情，看山犹记别时程。沧洲隐隐连河间，落日城头一骑行。
一时得意笑春风，不见春风满树空。老去惜花心尚在，为君留眼看蒸红。
扇恩已尽汉宫秋，空忆金鞍远玉楼。九辩不歌黄菊老，断烟零雨为谁愁。
仰止高风迥异群，遗坊长与晓光分。百年事业留双柱，独凛秋霜傲碧云。
老喜杜门常谢客，病惟读易不迎医。冬来更愧乖慵甚，醉过收荞下麦时。
手种琅玕劣十年，今年新笋不胜繁。不知明早添多少，日暮闲来数一番。
简斋诗老不重生，流月无声句绝清。好个杏花疏影里，秋空吹笛到天明。
朱颜使者黄金带，铁面将军紫罽袍。会道因缘非一日，忘怀彼是即忘劳。
不于乌鹊桥边见，定向笙箫鹤上逢。淅淅萧萧到荷叶，今年秋不属梧桐。
凤凰山上少人家，红叶漫山映落霞。却笑陶潜归栗里，东篱寂寞对黄花。
回首乡关入梦频，马蹄踏尽几年春。客中胆气峥嵘甚，肯把明珠漫赠人。
若问先天一字无，后天方要着工夫。拔山盖世称才力，到此分毫强得乎。
浪说涵空未是空，一阑罗列几巃嵷。世人若问空中景，此景从来是梦中。
四海频年水旱多，民贫如此欲如何。为予持取光明烛，不向春风照绮罗。
平芜一望锁烟霞，林树荒凉落槿花。野店自怜幽意好，白云深处少人家。
宴坐山手动一年，光风霁月本非禅。无言最与梅花似，开落教人见自然。
椒盘明早颂椒花，又是新年革岁华。却忆去年当此夜，吴江霜落梦归家。
一径桥西古寺回，重来漫忆读书台。惊心二十年前事，只有春棠似旧开。
估人耕货不耕田，也合供输饷万屯。若道厚征为报国，厚民却是负君恩。
野亭千橘未全黄，青柿红梨尽待霜。南邻老翁种橡栗，已见儿童收满床。
世事平分众所知，何尝苦乐不相随。唯馀耽酒狂歌客，只有乐时无苦时。
五年佐邑平如水，更有馀功及我泉。何地含山君莫问，两般疆宇一般天。
剑门秋色记分司，煮茗西湖晚诵诗。青眼如君几人在，不因鞭策独伤时。
天边草木旧知名，为道潢池莫弄兵。野市旋收黄犊去，明时火急趁春耕。
苔封老树槎牙甚，何事春风亦与期。千尺寒岩无暖气，不妨入眼见丰肌。
两家比屋东西住，静夜篝灯闻读书。南郡义方真有道，每惭衰倦百无如。
阅尽龙宫五百函，三年不下秘魔岩。须知别有安身处，脱却如来鹘臭衫。
为君栽向南堂下，记取他年著子时。酸酽不堪调众口，使君风味好攒眉。
风尘十载倦归田，始向山僧学坐禅。此日和禅都不管，醒时呼酒醉时眠。
光武中兴三十年，愈民痼疾发灵泉。吾皇何止如光武，瑞井宜通瑞锦边。
雪凝霜降不肯春，花神岂类妇人仁。肯留年后供清思，分付东风与主人。
昔年侍母暂违父，严侍今朝长背母。彬湘两度皆冬寒，手线游衣今独苦。
渭亩移来今几时，风霜历尽有谁知。虚心劲节凌云表，占断东南第一枝。
千年爨下得逢君，坐使孤弦绕白云。此曲祇今歌未得，感恩空自指秋雯。
翠麦黄花烂熳春，苍颜皓首别离人。相看一笑浑成梦，又见汀洲老白苹。
攀辕泪洒大河干，把酒毋歌蜀道难。倘遇贤兄京兆问，秋霜不改惠文冠。
疏树寒蕉绿绕池，夜凉雨到便先知。我家路远君家近，能不开怀在此时。
韦编屡绝铁砚穿，口诵手钞那计年。不是爱书即欲死，任从人笑作书颠。
东临沧海宴群仙，误入桃源小洞天。一局残棋销几刻，老龙鳞甲已苍然。
几年持钵下瞿塘，踏遍东南古道场。乡里再来人不识，碧瞳白颊带湖光。
荒山野水非吾土，寒食清明似去年。杨柳插门人竞笑，荆蛮不信子推贤。
鸦衔遗秉趁饥鹰，老牸时传唤犊声。凡物有生皆有乐，不堪孤坐泪纵横。
饱饭闲游绕小溪，却将往事细寻思。有时思到难思处，拍碎阑干人不知。
竹边蟹眼侍儿煎，谷雨新茶又一年。料得游人茶量减，独持酒上卖花船。
诗人省却贺新年，此日期过众亦然。席次是谁应坐坐，一时人便给新笺。
谁言庾岭极荒遐，夹道青松释梵家。暍暑北归遵海上，无因一为折梅花。
皮肤脱尽黑粼皴，犹有当时刀斧痕。待入门来重点化，教伊随处衮烟尘。
无言夫子教当年，不道无言是妙传。千古路头须问讯，浮云消尽见青天。
远老陶翁好弟兄，虎溪庐阜久逢迎。何须更要经平子，清议从来贵士衡。
千枝枯瘁剩残葩，雪虐风饕压不斜。人道梅花似潘子，如何自不比梅花。
春生薜荔翠交加，高捲湘帘览物华。一曲溪流堪濯锦，有时流出武陵花。
莫入襄阳与洛阳，绮罗勾引少年郎。歌楼美酒三千斛，舞榭金钗十二行。
冷灶无烟过午时，可怜童鹤望邻炊。饥来细把梅花嚼，不信梅花不疗饥。
蘖坐云游出世尘，兼无瓶钵可随身。逢人不说人间事，便是人间无事人。
玉质檀心翠羽衣，寒梅开后独当时。一枝折得将谁赠，想见花容出雾帷。
十样蛮笺出益州，寄来新自浣溪头。老兄得此全无用，助尔添修五凤楼。
高卧烟霞似散仙，春秋人羡伏生年。闲吹紫玉携黄鹤，来往三湘七泽边。
孙郎年少有雄名，江左开基霸业成。引镜自怜功未竟，中原谁更与争衡。
屈原投湘徒自洁，介推逃山焉用文。时乎不遇饮美酒，高歌激散青天云。
望湖亭上倚清秋，水落吴城树色幽。何日松巢招五老，九江同泛钓鱼舟。
宪使秋过粤水滨，昔年遗爱在吾人。入城丹荔还遮道，都是甘棠一树春。
劫外玄机好细参，他年卜筑绕澄潭。琴书活计无多子，祗与龙冈共一庵。
囹圄空虚入颂歌，雪霜风雨四时和。君王德惠施天下，甘露偏于柳上多。
道衰无侣自孤吟，时向林间坐夜深。情见两忘谁共语，等闲辜负昔人心。
鬓发苍然雪欲垂，问君何苦读书为。旁人不会回头意，犹记田光盛壮时。
连年客里度生朝，自草新诗慰寂寥。却喜窗前风景好，梅花初放雪初消。
家有千章教子经，言无一字不堪行。有人志业坚如此，那不流传世上名。
别来几度见归鸿，岁月悠悠一梦中。莫道相望湖海阔，争知千里不同风。
鸟啄残花污草庵，一春未到两山探。忽观痴老图中道，南峰翠带北峰岚。
昔年堂上来三鳣，今日溪头领队鱼。方信卜居初意好，要教同里识诗书。
日日天涯恨不归，归来老泪更沾衣。伤心何啻辽东鹤，不独人非物亦非。
鹊驾成桥事有无，年年今夕会星娥。时人莫讶经年隔，犹胜人间长别多。
晦静先生甲戌榜，元章先子幸同年。升沈一付六如梦，休赋青云紫陌篇。
山空木落岸云轻，吹面霜风有几程。明月修江归梦急，入门先祝老人星。
一番霜雪一番姿，铁干铜肤自小时。和叶和梢才尺五，几年长出杜陵诗。
繁华渐觉枝头少，冷蝶寒蜂尽不来。寄语春风莫相妒，明年还我最先开。
童颜缓缓阅庄灵，鬓影青青表帝庭。后四六年同此夜，台星光映老人星。
离宫有象藏真水，坎户无形隐赤龙。时节正时须急采，莫教芽蘖隘黄宫。
忧世愁肠转断蓬，趋时好色上芳丛。古来只有春平直，披拂年来也不公。
铅湖鹅岫春风煖，放步拥书明远楼。弹指两年同唱第，要知能赋古诗流。
笑谈终日任天真，和气春风自袭人。毕竟胸中无适莫，不妨一世总相亲。
越上湖山何绝奇，昔闻寻胜宁遐遗。烟波无忆旧吟醉，方是致君尧舜时。
苍颜白发王官谷，绿幕黄帘六馆生。阅世旧嗟身偃蹇，怀人新有泪纵横。
叹息天工暂醉时，重阳物色艳阳姿。便生春思兼秋绪，当日董生宜一窥。
十年辛苦戍边城，朔漠漫漫万里平。厌听胡儿吹晓角，声声都是断肠声。
杜老从来隐草堂，每忧时事九回肠。如今稳驾扁舟去，且玩西江夜月凉。
自从初夏到今朝，百事无心总弃抛。尚有旧时书秃笔，偶将蘸墨黠葡萄。
尊翁曾是凤池人，六辇时巡敢爱身。闻说赠官并录后，中兴天子劝忠频。
尧舜之道载方策，人存政举又何疑。肃容敛手惭色者，知是当年封德彝。
芍药阑前春信迟，燕京端午石榴时。双双紫燕自寻垒，小小白翎能念诗。
反唇馀子轻玄白，属目耆儒上紫清。老境我甘追汗漫，明时君合订章程。
老人诗句不支吾，为泣民穷泪眼枯。何当录上献天子，便是当年郑侠图。
一定空山五百年，不须惆怅启颓砖。路傍多少麒麟冢，转眼无人赠纸钱。
云气昏昏雨脚垂，客行终日倦奔驰。竹间小阁临清濑，俯槛观鱼立许时。
一官才显复途穷，白简无心也未公。闻道豫章秋色里，萧条归橐不禁风。
木密林中出凤梧，相年腊味称提壶。寻幽更着东瓜步，羡尔能从亦壮夫。
求花闻道筑金台，国色怀春肯自媒。送入华堂应大笑，不令乳媪与俱来。
莫怪追欢笑语频，贾生才调更无伦。汉文有道恩犹薄，能解闲行有几人。
谁测先生意趣难，贫如原宪学宗颜。年年酒债将琴当，岁岁诗狂待月还。
吟君诗罢不成欢，尚阻青灯话岁寒。亦欲分尝竹窗碧，少须春后荐春盘。
道妙无为无不为，从他是是与非非。更须进步如平地，百尺竿头向上机。
护径扃园意自知，百年今日是花期。昨属客过贪劝酒，僮人背折两三枝。
忆昔灯前风雨时，三年相对客心知。宦游乍喜重逢日，又向芳尊说别离。
玉露光风有至和，道人何物竟蹉跎。如颜尚恨违三月，似孟还须集义多。
抱膝高吟梁父时，卧龙致雨未为迟。若无三顾草庐意，剖出心肝卖与谁。
见说襄阳有古风，可怜耆旧老无功。当年汉主龙兴地，尽在登楼四望中。
浅薄寻常愧伐檀，衰麻才脱报迁官。清华玉署非常选，可识当时下笔难。
昼同学历夜观星，壮日情亲忽老成。莫恨异乡相见少，一来人物一番更。
扰扰征途二十年，萧萧短发赋归田。青山绿水都如旧，得失升沉事落然。
独宿空斋夜雨流，对床无味不如休。论文似汝相逢少，又被尘埃铺席囚。
黄甘磊落围三寸，赤蟹轮囷可一斤。更唤东阳曲道士，与君霜夜策奇勋。
十丈朱旗照水殷，家家箫鼓乐江山。千峰如画供杯酒，不道清时是等闲。
云彩冰光似去年，去年人月两婵娟。今宵不辨连明坐，拚醉抽身黑处眠。
腐儒珍重百年身，眼见白头无数新。晚岁江山纵摇落，平生出处长精神。
山中二十三年约，今日寻诗始得来。举瓢酌水为君寿，从此登临岁一回。
保寿当年不渡河，个般檐板误人多。劝君剩买草鞋好，弹雀何曾只就窠。
南北驱驰不少休，人生何处足优游。去年立马龟峰道，亦是春泉绕舍流。
千花覆槛柳垂丝，昼刻传呼淑景迟。圣主自观新进策，侍臣簪笔立多时。
勿言暗室暗沉沉，降陟无非上帝临。瞒得世间人不见，直须瞒得自家心。
古来名士都如此，后世虚浮类鄙之。赖有晦翁高著眼，青青钜竹荫檐楣。
明时麟凤在郊邱，南北东西取次游。诗向足山楼上出，无诗千万莫登楼。
幻界当年暂陆沈，聊凭剪彩结知音。清贫虽乏生前米，飞裂还多死后金。
出洞归来日已低，水村山市晚烟迷。行人问我来时路，笑指孤云鹫岭西。
只对青山不著书，江门老子亦依稀。声声色色原无两，枉判低昂费指挥。
青山白社梦归时，可但前身是画师。记得西陵烟雨后，最堪图取大苏诗。
野人生长在高山，道路崎岖轻往还。长是五更炊未熟，已笼鸡鸭送林间。
拒霜花傍石阑干，家有青毡坐不寒。闻道宜城新酿熟，应知不厌客频看。
舍利无端应念来，浮图平地拥崔嵬。当年不假金锤力，争得光明耀九垓。
元帝遗宫在石头，年年长吏祀春秋。几多整顿乾坤手，闲绕回廊看不休。
三生白老与乌员，又现吴生小笔前。乞与黄家禳鼠祸，莫教虚费买鱼钱。
蒋径新开曲水滨，桥头花发万家春。牵牛更向前湾饮，恐有当年洗耳人。
戒君刻薄议申韩，老子申韩岂二端。横势始辞终复擅，异端每向遁辞看。
恰则油窗雨点声，霎时花屿日华明。不须覆手仍翻手，可杀春云没十成。
爱尔故悬今夜梦，见予犹似昔年时。醒来意气俱寥索，涕集寒衾有所思。
鸬鹚百数暴沙洲，饱食溪鱼得自由。若被老渔收拾去，千拘万束日生愁。
文献流风百世师，华川东畔有新祠。殷勤为谢同门友，苹藻时将荐一卮。
田中稻熟及时收，颗粒圆成免外求。一日归来古岩上，白云红树共悠悠。
三千世界眼前尘，百八菩提手上轮。去伴文殊采灵药，世间那得有闲人。
石罅泓渟剑气潜，谁将楼阁苦庄严。只知煖热游人眼，不道苍藤翠木嫌。
贫赋渔蓑却耐交，故人牵率政徒劳。十分拂袖归来是，何似当时莫去高。
曾从父老问前因，说到才情迥绝伦。今日偶然文字外，分明文字一般春。
举网惊呼得巨鱼，馋涎不易忍流酥。更烦赤脚长须老，来趁西风十幅蒲。
橙橘盈园到处基，一时牵惹盛如斯。东山夜读西山和，风虎云龙未可知。
寻诗冲雪过山家，拄杖铿铿石径斜。自笑道人无长物，酒壶随处有梅花。
两年一剑为谁留，古邑重来四十秋。不是过辞元亮酒，知公偏爱赤松游。
世态浮云日夜移，春兰秋菊各争时。此心铁石无人会，唯有庭前柏树知。
天下苍生望不休，东山虽有但时游。从来海上仙桃树，肯逐人间风露秋。
陆生昼卧腹便便，叹息何时食万钱。莫诮蹲鸱少风味，赖渠撑拄过凶年。
三月樱桃乍熟时，内人相引看红枝。回头索取黄金弹，绕树藏身打雀儿。
字画向来虽小技，儿时欲学亦难详。点妆但莫如新妇，端正终须自老苍。
道人宴坐得圆通，妙观年来等色空。结习已销花不染，何妨镶丽伴衰翁。
遮莫邻鸡下五更，愿为闲客此闲行。欲知前面花多少，颠倒青苔落绛英。
狭斜只解赏春红，秋菊冬梅不负公。我道四时俱富贵，一杯催唤藕花风。
团团绿树野人家，一道官河紫楝花。柳外时时啼布谷，林间轧轧响缫车。
故人汝海二刘君，嵩少曾期共勒文。此际登楼望珠斗，忆余三十六峰云。
莫道车裘事亦轻，仲由勇义乃能行。欲知共敝为难易，试把车裘验世情。
波摇岳动起潮湄，万国观风此一时。天子欲兴周礼乐，大官先盛汉威仪。
使指及门传惠赐，蕲春薤叶水纹寒。相君鼎意多兼济，欲使炎天老者安。
奉诏欢均草莽臣，郊原风日自温温。欲知太守催耕意，重谷劭农本圣恩。
安山闸下停舟处，旧日风光又眼前。试问阿蜣功满未，柳阴旋转自年年。
清时得谢老山村，弟侄相过庆一门。结绶满庭青若若，莫辞勤苦报君恩。
独上吴淞第四桥，忆随郑老驻兰桡。白头髣髴平生处，一盏寒泉赋大招。
将军不知何代人，山下至今存古坟。当年史牒已莫考，空馀花卉扬清芬。
本无极老谓主静，不远复翁言内腴。纸上仙方谁解服，尾公羽化上天衢。
一夜飞花满帝城，晓看玉殿月笼明。紫宸拜舞山呼了，都道郊天管定晴。
野老从西挈榼来，山肴村酒一时开。也知此具元非恶，相对共成一醉回。
二年离别在西园，远梦悠悠不可言。几欲扁舟相过访，君居毕竟近厓门。
短棹冲烟钓碧沙，疏钟开曙散群鸦。早年曾是匡庐道，下马春厓问酒家。
都城百雉晓云空，四塔亭亭倚望中。自是老怀多感慨，一襟清泪湿秋风。
玉管葭灰细细吹，流莺上下燕参差。日西千绕池边树，忆把枯条撼雪时。
朝学中庸暮学诗，晚年长忆蚤年时。如今老大浑彫落，稍欲从君理系辞。
少事高皇仅十年，每因圣节赐归船。丁宁天语看严父，八十闲居似列仙。
四十年前马上飞，功名藏尽拥禅衣。石榴园下擒生处，独自闲行独自归。
南豅山里寄梅诗，谁信寒花野外迟。幽处折来我无爱，春风已是隔年期。
一斗湖光不放宽，却于纸上定波澜。犀盘墨尽浑无蜜，捧出茅山女道冠。
故老相逢竹外村，能谈旧史忆乾元。大儿昨日从军去，惆怅无人给晓昏。
人皆束缚夘申时，我独园居不必归。最是苍寒堂下好，乱松稍上看云飞。
春风一梦收桃李，双燕不知愁绝时。卧向蓬窗饱听雨，无人识此是新诗。
故国城荒德未荒，年年椒奠湿中堂。迩来父子争天下，不信人间有让王。
凝道堂中冠礼成，三加辞确起人惊。痴儿果有成人道，万一能忘此日情。
梅山已谢小山老，律调不同情不殊。九日一尊潘德久，相思相与是西湖。
山深猿鸟久忘年，茅屋风吹夜见天。莫问荆妻生计事，一枝樵斧酒炉边。
我怀别后向谁论，雪曲成时苦忆君。何处有楼三百尺，抱琴长对子山云。
山本无情不解愁，年来底事也惊秋。古今阅尽兴亡恨，知为何人雪满头。
扁舟泛泛欲何之，一似鸳鸯逗浦迟。为问五湖烟月色，得如台上宴王时。
不到槃斋十一年，旧时梧柳已参天。应乘天上浮云去，忍看梁间淡月篇。
卓锡泓然一脉流，西湖明月浸千秋。道人踏到源来处，趺坐云间古石头。
常记彭州送牡丹，祥云径尺照金盘。岂知身老农桑野，一朵妖红梦里看。
少年魂梦底曾闲，多在江湖烟水间。今日精蓝方丈地，倚窗眠看洞庭山。
一抔新土寄馀哀，故老相邀信步来。行到水西村尽处，桃花无数未全开。
乡村年久竞农务，秋敛春耕恐失时。我老元无夙兴事，懒鸡啼晓恰相宜。
闻君久得煎茶赋，故我先吟投李诗。为报君侯休吝惜，照人琼玖算多时。
荠花繁处蝶争飞，忽忆前年三月时。流水流杯人共醉，晚来疏雨又新诗。
禅老心真异众心，不缘歌舞费黄金。春芳落尽慵开眼，豫乞寒花伴苦吟。
灞水何人不别离，无家南北倚空悲。十年此路花时节，立马沾襟酒一卮。
四明山下一纶巾，把笔曾为竹写神。莫笑老夫轻自许，湖州太守是前身。
贪泉一味少人知，自有诗题世所思。真怪当年吴刺史，顿令千古笑齐夷。
十载名山惯杖藜，清都直宿梦魂疑。卧闻长乐钟声近，尚忆寒山半夜时。
三十馀年不在家，齿摇发白眼昏花。如今送子东归去，心逐征帆过白沙。
恭闻南岳魏夫人，绛节霓旌拥玉轮。我欲他年受真诀，先从碧海涤埃尘。
树杪风来玉佩轻，仙香飘作世间清。一枝不许来城市，祇伴高人避世情。
微禄何曾买薄田，支吾八口度流年。笑来未断谋生事，时有人酬谀墓钱。
曾向苍梧恐百蛮，十年彳亍鬓毛删。独支破灶炊残雪，双袖还留帝女斑。
山径荒凉月上时，郡僚奔走迓监司。道人引水浇畦罢，坐燎松明改旧诗。
成王有过伯禽笞，圣惠能新日自奇。王道既成何所感，越裳呈瑞凤来仪。
昨宵浑不遣花知，畚锸和根带露移。睡里骊珠醉中屐，想花失在未醒时。
秋风九塞静狼烟，铁骑千营夜醉眠。大奏钧天酬上帝，君王法驾在祈年。
圣远经残道晦蒙，茫茫千四百年中。墓头两字形容尽，未可寻常议潞公。
内人深夜学迷藏，遍绕花丛水岸傍。乘兴忽来仙洞里，大家寻觅一时忙。
萱草谁云儿女花，侵陵雪色耐年华。瞻云莫使斑衣湿，好事辛勤到五车。
少年为志在仇恩，老大销磨百不存。寂寂孤窗风雨夜，因君知我与君言。
四贤心行可谁如，垂老犹堪定汉储。从此班行绝踪迹，史臣何事不重书。
绣轭香鞯夜不归，少年争惜最红枝。东风一阵黄昏雨，又到繁华梦觉时。
扬子江头驻六师，太平天子赏功时。红云影乱黄龙舰，白日光摇绣虎旗。
南潮胜韵此间无，醉本兰亭强学书。人物本朝还可恨，谁传燕老暮江图。
南涧飞淙杂雨鸣，颠风老树作秋声。庭前搅碎芭蕉叶，添得书窗分外明。
拂衣长谢蜀山云，漫说当年借寇君。亦有青萍囊底吼，可怜无地斩妖氛。
漾水东流旧见经，银潢左界上通灵。此台试向天文觅，阁道中间第几星。
落日荒荒下远芜，市桥官柳绿扶疏。沙头一霎腥风起，沽酒老翁来卖鱼。
老树生苔冻欲枯，山村雪意晚模糊。一梢横打竹边过，造化工成水墨图。
雀翻翠筱接飞虫，雨定游丝褪落红。渐老心情添懒慢，题诗多在绿阴中。
隐几无言有所思，惨烟凄雨不胜悲。梧桐叶上偏萧索，始是思君肠断时。
一同游蜀道登天，回首斯须十二年。老我风神今不似，剑门关内陈场前。
终有徵书访绮园，心期独向老天言。物情已逐东风转，未必全归野烧痕。
人间何处无风雨，老去才情减十分。半月不曾梳白发，薰笼添火暖香芸。
竹隐先生名满世，自为举子已诗声。春风若入五花判，莫遣紫微红药惊。
文思如泉涌墨林，屏风院吏不须寻。旧时内相诸孙在，犹有当年扫合金。
方兰移取遍中林，馀地何妨种玉簪。更乞两丛香百合，老翁七十尚童心。
好客精神来万里，此君风格耸双枝。丹青绝笔真难得，不似佳人粉锦时。
白发交游二隐沦，西庄一别几经春。雪中客有重来日，不见当年冒雨人。
掉舌降齐七十城，休因掩袭恨遭烹。淮阴请假终基祸，得似高梁数世荣。
捭阖乾坤若有神，崎岖长短困仪秦。无声无臭文王道，应是先生浪鼓唇。
行尽孤山碧四围，却寻初路得来时。好风借与归船便，吹近琼林却不吹。
新月新年几度新，撩人花鸟巧争春。春光入眼堪肠断，谁道新人胜故人。
朝开暮落煎人老，无人为报东君道。留取秾红伴醉吟，莫教少女来吹扫。
君家贤内友人知，自是兰芳不待时。莫讶潘生头白尽，祗缘新草悼亡辞。
昨夜衔杯写我欢，玻璃万顷桂花寒。素娥今夕如羞涩，似怨诗人取次看。
江清照见石粼粼，貌得游鱼态度真。说与长年轻荡桨，放他深处著潜鳞。
学道自将周孔拟，题诗未许孟高齐。云装羽服桃林下，风落纶巾杏坞西。
赭铁青铜凌紫烟，能为人语向人间。二千年事说不尽，夜夜青溪劳往还。
农桑不扰岁常登，边将无功吏不能。四十二年如梦过，东风吹泪洒昭陵。
闹蓝政自亦不恶，冷局由来未易知。开又争他桃李分，何缘同得芷兰时。
休将深浅问蛾眉，欲答蛾眉泪已垂。花样三千宫女面，何人不妒奉恩时。
大士游方兴尽回，家山风月绝尘埃。杖头多少闲田地，挑取华严入岭来。
漾舟归路兴何赊，水树低凉一道斜。菱蔓蒹葭都卷尽，芙蓉炯炯独开花。
海上幽居岁几更，山中一出为苍生。祇今听得孙登啸，肯向时人说姓名。
吴中羁客感年华，江上风流胜习家。向圃轻烟含柳树，隔廉疏雨湿梅花。
道途泥滑水溶溶，嗟尔胡为风雨中。闭户熟眠无一事，浮生多谢富家翁。
瑶阶金殿涌青莲，此是南山小有天。诗客若为深避酒，道人无奈不参禅。
习池今在小长干，魏国传来紫牡丹。不用新红临水照，醉时还倒接䍠看。
愁心都不管年华，每到春来恨转赊。绿柳成阴花结子，玉人天外未还家。
欲寻梅去不禁寒，宜著书签研滴间。闻道南坡开似雪，略分疏影到茶山。
东流水合西流水，后浪沙同前浪沙。为问空江垂钓者，一年几度浪飞花。
敢夸异种出云南，老圃新畦也自堪。击节有谁知此味，介君能辣白能甘。
天花万树宝宫来，云际千峰向水开。闻道湖村佳景色，断烟疏柳出楼台。
道旁方讶扑人香，金蓓花开满担装。尚有松钗挂枝杪，买归偏称插山堂。
白团扇子白纱衣，怕见萤光作火吹。屈指西风明日是，会将束缊乞怜时。
自笑胶胶扰扰身，十年匹马走红尘。何时雪满平生屐，太华峰前约故人。
古木槎牙知几年，一丛修竹翠依然。空山莫道多寥落，自有春风到日边。
驱驱席不暂安时，勤苦终朝景易移。达得物情深道理，无为堪作后人师。
种得红芒与白籼，五风十雨似尧年。高田无旱低无潦，多办今年赛社钱。
荒城兀坐对灯残，归计先愁百八滩。尔又远来余未去，高堂清泪几时干。
分根徙核望春栽，曲径幽蹊手自开。今日成林浑著子，花时不折一枝来。
软红尘里度韶华，杨柳桥边旧酒家。燕子不归春渐老，东风开尽刺桐花。
脸腻香薰似有情，世间何物比轻盈。湘妃雨后来池看，碧玉盘中弄水晶。
闲花羞对去年丛，君正青春我秃翁。夜来一阵催花雨，二十四番花信风。
驻世谁称陆地仙，竟陵秋雨芰荷船。岁华欲问今多少，曾记兴皇入楚年。
骄阳赫赫转秋阴，便觉萧然鬓影侵。世事炎凉俄忽尔，闲来物理静推寻。
绮裀分彩占年华，叠翅鸳鸯色并夸。最是夜来春信早，就中呼得一枝花。
将军老去已封侯，汗血功成百战秋。得放华阳春草里，黄金何必更笼头。
满地花阴不闭门，琵琶抱恨立黄昏。妾身不似天边月，此夜此时重见君。
道人睡起窗月白，饭熟黄粱鸡乱啼。门外卖花声已过，街头春雨竟成泥。
鲁国潸然可柰何，洛阳年少更能多。静中怕似奸和妇，换作临风两韵歌。
一宵争抵一年长，犹度金针到绣床。天下真成长会合，昆明池上两鸳鸯。
秋萼春开是所期，湖山精舍读书时。举头折桂今年事，试看谁簪第一枝。
传家喜有丈夫子，懒读翻为累老亲。好货私妻总如此，撑持门户属何人。
绛衣摇曳绽冰肌，依约华清出浴时。何物鸦儿驱不去，前身恐是食酥儿。
庐阜归心久未降，梦魂时复渡湓江。忽惊古寺秋庭上，翠蹙烟峦对矮窗。
送君南浦泪如丝，君向东州使我悲。为报故人憔悴尽，如今不似洛阳时。
抚掌相逢一笑同，自言参学百无功。蜜甜忘却十年苦，雷吼吓成三日聋。
玉盘金缕按霓裳，曾倚瓜洲作酒狂。二十馀年重下箸，一生江鲚几回尝。
欲作青原挂搭僧，传闻米价逐时增。绕腰三篾非难事，空腹何能念葛藤。
住山须带住山骨，山骨山情自合宜。世间多少英雄汉，纵到深山也不知。
太傅勋名半纸残，百年人子痛如山。缘何方寸非徐庶，忍死慈亲一剑间。
朔月盈亏已可疑，随泉上下更难知。钱塘江在吴山外，谁见来时与落时。
珠襦适足贾身祸，金碗传闻落世闲。惭愧汉文遗治命，瓦棺深葬霸陵山。
国士提携最少年，青衫联袂洛城前。重来恸哭西州路，万树棠梨咽暮蝉。
雌青雄赤是鱼师，日夕清波浴不迟。低处为巢因爱子，花工捕向月明时。
惯见升平春复秋，分明往事昔年游。西林桥外青山色，几度夕阳人白头。
清风明月夜深时，箕帚卢郎恨已迟。他日孟家坡上约，再来相见是佳期。
山欲升云晓气多，晚江风顺客帆过。闲人坐起少尘想，一对江山一放歌。
忆昨同追八马蹄，约公投老此山栖。公乘白凤今何处，我适新年值白鸡。
梅竹交阴晚更奇，等闲片石亦相宜。此时亭上潇潇雨，墙外行人却未知。
闻道香寒卧雪枝，琼楼玉户巧相依。可怜今日移根处，王谢堂前燕子飞。
蕊笈琅函受秘文，清虚道合玉晨君。瑶台夜静朝真久，金屋春寒阅箓勤。
九万须凭负翼风，男儿端不为贫穷。当时三顾应虚出，毕竟论功要有终。
轩前一树碧桃花，洗尽浓华莹倍加。自念靓妆无艳色，开时长负客来夸。
丙戌同年三百五，泥涂甲子是君先。黄鹂莫说瀛洲梦，山下春花正可怜。
燕山雪花大如席，岂料江南亦见之。腊前六出知焉往，却在春风二月时。
文江江上龙华老，一住平坡少出城。又是经年不相见，蒲庵新刻几篇成。
不受阳和一点恩，不嫌青女到孤根。年年岁岁花相似，谁为陶潜买酒樽。
秦淮北上内街前，一榻清风四十年。闻道主人强健在，夜灯长对课儿编。
若将初节订贤愚，圣哲功名古亦无。一代儒宗忧国意，当年几落伪金诛。
丹山高处坐龙宫，山下人归润泽中。北马一尘飞不到，危时方见有神功。
何须履道写新图，不用悲歌缺唾壶。岩壑清奇皆我有，利名缰锁向来无。
文康伯仲见昌黎，传到云孙又过之。君见小坡应记忆，近香亭下啜茶时。
草根秋老乱虫催，百子池头共戏来。莫漫雕盆夸胜具，半闲丞相早朝回。
曲巷垂杨映杏花，清明时节客移家。白头老子风流甚，自与文君驾小车。
东篱秋老百花黄，灼灼幽姿淡淡妆。不羡南金堪比色，冰心先已许柴桑。
金粉为书重莫过，黄庭旧许右军多。请看今日酬恩德，何似当年为爱鹅。
绕郭依依柳渐青，绮罗深处画船横。坐中唯欠贤乡老，把酒向风无限情。
几年客舍逢端午，今日东行复海隅。三岁已无平老艾，一杯聊作辟愁符。
盖世英雄百战休，黄河依旧绕山流。断垣废垒苍茫外，斜日西风独倚楼。
飞鸾阁上醉妆残，风袭荷衣悄悄寒。仙曲未终人入草，勒铭谁道剑门难。
好山多处说严陵，官事闲时定一登。野寺岂无僧十百，爱僧须是爱诗僧。
屠肆监门一贱微，信陵交结国人非。当时不是二君计，匹马那能解赵围。
七月十五夜何其，正值扁舟访我时。留卿且试盂兰供，来岁依稀丛桂枝。
太白山根秋夜静，乱泉深水绕床鸣。病来空馆闻风雨，恰似当年枕上声。
屈指中朝请剑年，主恩明白赐归田。春来秦望山头好，大有长安白日悬。
前时小舫冒氛昏，重到轻桡破曲尘。湖面风烟饱姿态，一番到眼一番新。
庙社崇严祀典尊，四时亲荐礼弥敦。圣诚感格神如在，国祚绵绵福庆蕃。
浮世总应相送老，共君偏更远行多。此回不似前回别，听尽离歌逐棹歌。
拂晓匆匆马首东，嫩寒初破酒无功。自知雾帽清珠湿，少立霜桥脆玉松。
一炉榾柮一镫寒，樽酒留连到夜阑。惟有冥心伤世变，谁开醉眼看狂澜。
长欲探怀取卿相，对人信口比伊周。安知投老空拳在，句法不医双鬓秋。
痛饮狂歌空度日，感时心绪杳难平。不堪吟罢东回首，水阁春寒阴复晴。
绣廌为衣铁作冠，森沉柏府凛霜寒。騑騑四牡遵周道，会得声华久远看。
江边一望草蒙茸，弦管楼台转首空。红杏不知尘世改，年年依旧笑春风。
举世昏昏醉未醒，独醒寂寞楚江滨。后人爱把离骚读，不道离骚误后人。
寂寞江湖吏隐翁，平生纯默养胸中。即今技痒馀诗癖，时眩晴霄作彩虹。
荔枝绿后绯还紫，金带围腰事亦常。天遣名花作奇谶，一门数世盛文章。
峒丁峒妇皆高髻，白纻裁衫青布裙。客至柴门共深揖，一时男女竟谁分。
沉香亭畔敞云屏，一树垂杨拂地青。暂系紫骝欢莫去，盘中新有五侯鲭。
壁间墨客扫龙蛇，所写诗佳字亦佳。忽见一诗增感慨，吾家宗伯老秋崖。
今年腊底无残雪，却是年前十日春。骑马行春桥上路，密梅花发便撩人。
榆关北望阵云高，五月天风吹战袍。共说总戎王相国，十年身佩旧虔刀。
时时觅句与香逢，看见春风上玉容。兴熟归来眠纸帐，梦魂何处有诗穷。
水槛新开似浣花，傍溪须更作浮槎。祗应屡费王弘酒，时要清樽对落霞。
祝融峰上蹑云根，咫尺苍霄欲手扪。闻道东山曾小鲁，洞庭今已一毛吞。
年年花药䌸红罗，给谏池塘影赤波。争似黄冠簪玉导，色虽不及丰神过。
一架荼蘼覆水开，游鱼架底自徘徊。如何知道人来看，故触流花去不回。
不羡云霄欲网罗，百年人物总相磨。死如归耳生如寄，造物从今奈我何。
一堆红雪媚青春，惜别须教泪满巾。好在明年莫憔悴，校书兼是爱花人。
清风楼下两溪春，三十馀年一梦新。欲识玉皇香案吏，水晶宫主谪仙人。
饥鹰那得久依人，老向沙场亦有神。自在将军元有命，相逢且醉秣陵春。
焚坑相距一年间，何事迟迟未出关。万里冥鸿罗网外，料应祸不到商山。
姑射山头冰雪仙，人间一见便丰年。却应羞死琴台女，不得乃翁分一钱。
当时飞鞚得金堤，掣电惊风过马蹄。今日笋舆摇醉帽，城东一日到城西。
老禅墨戏信奇哉，山谷称扬意亦瑰。未似灯前出寒影，真香不假返魂梅。
病身如鹤寄枯林，浮世无人识此心。不是君来相问讯，四檐风雨入呻吟。
五月南风熟桄榔，六时僧自礼空王。山门阒寂游人少，留得蝉声满夕阳。
客怀醉杀也醒醒，昨夜思家梦几惊。道阻且长无信息，只将喜鹊验安平。
陌上缤纷枝上稀，多情犹解扑人衣。双成洒道迎王母，十里濛濛绛雪飞。
骚人竞赋惜春诗，为惜花飞万点时。唯有农家爱春尽，黄云堆麦雪抽丝。
栽松须觅曲松栽，养就山林拥肿材。直是无人著眼看，岁寒方得老岩偎。
俯视纷华等秕糠，随时邀乐任嫔嫱。宫中斗草知多少，自有金芝冠众芳。
后潘水上竺仙家，领客来分竹里茶。明日归时须记取，白苹剩采半开花。
啮雪多年在寒沙，骆驼封上子卿家。牛羊多受阏氏赐，复有胡姬貌似花。
无心可比白云闲，白云被风吹出山。道人肯比桃花水，流向人间更不还。
竹引丝随袅翠楼，满筵惊动玉关秋。何人借与丹青笔，画取当时八字愁。
井里萧凉野戍孤，忍看烽火满平芜。九重若问丰年瑞，先上流民郑侠图。
极目王畿四坦然，方舆如地盖如天。始知恃险不如德，去杀胜残已百年。
伏阁朝廷一谏官，白头武将亦欢颜。要知此喜非私喜，为救孤忠去巨奸。
昔年曾作子长游，万里江山一客舟。揽得瑰奇满胸臆，怪来开卷思悠悠。
玉井移将入画图，芙蓉十丈世间无。三花直与三峰似，开向仙人白玉壶。
诗人标格老僧装，大地无非选佛场。最是匡庐宜乞食，虎溪前去是柴桑。
杨柳摇青寒食新，十年天地一伤春。那知郢里归魂句，元是南州絮酒人。
法道如今危未危，老眸近觉泪沾颐。期君硬著腕头力，一发千钧在此时。
十里烟村一短筇，山僧野叟日相从。疏慵合向此中老，不问蓬莱若个峰。
清川曲岸进迟迟，采得菊花三两枝。撚弄秋香斜日下，有怀江国去年时。
槐催举子著花黄，来食邯郸道上粱。便欲扫床悬麈尾，正愁喘月似灯光。
妙理难观旨甚深，欲知无欲是无心。茅庵不异人间世，河上真人自可寻。
老守词锋陋诘盘，腹中书籍五车宽。新诗启我题兰在，海角名家莫浪看。
老矣鸡栖爱一廛，生涯随分不求全。一杯那复思身后，三爵聊将补食前。
梅花消息动江边，渐见新春换故年。莫道孤翁心似铁，夜来霜冷透青毡。
自笑与人乖好尚，田家山客共柴车。干时未似栖庐雀，鸟道闲携相尔书。
追诵寒梅佳句新，东郊平昔与迎春。今时独赋云岩路，目断蓬莱高阁人。
数月书斋懒出门，眼看世事但纷纷。长安岂是无相识，除却西湖但忆君。
截竹为筒作笛吹，凤凰池上凤凰飞。劳君更向黔南去，即是陶钧万类时。
五百居东五百西，枝枝叶叶压云低。自从老鹤归来后，不许闲禽杂乱啼。
叶公丘墓已尘埃，云矗崇墉亦半摧。借问往年龙见日，几多风雨送将来。
粝食粗衣随分过，堆金积帛欲如何。百年身后一丘土，贫富高低争几多。
闻道清时有窦申，荣途送喜故能频。如何只在萧墙外，不遇雕陵挟弹人。
佳辰无物慰相思，先赏空吟昨夜诗。莫怪更深仍坐待，密云或有暂开时。
玉阶风细漏迟迟，月冷笄珈鬓影垂。怪底新凉满团扇，红蕉花下立多时。
经雨高林月出云，一天凉净白纷纷。道人打叠身心处，泥饮行吟不乱群。
世路崎岖不作难，将迎未断是危艰。闲窗暗袖持衡手，只把灵台一镜看。
服箱力穑不知年，报主多情只自怜。好是野田春种后，饱肥芳草卧深烟。
朱门茅屋偶为邻，北阮那怜南阮贫。却是梅花无世态，隔墙分送一枝春。
泪湿罗巾梦不成，夜深前殿按歌声。红颜未老恩先断，斜倚熏笼坐到明。
商陆几年莨荡子，车前马勒却回乡。预知已有宜男兆，夜合频烧安息香。
画桥杨柳不胜愁，万缕千条俛碧流。问著翠华霜日事，人人只道好杭州。
花阴扫地置清尊，烂醉归时夜已分。欲睡未成攲倦枕，轮囷帐底见红云。
断肠分手各风烟，肺病几时朝日边。同辇随君侍君侧，自称臣是酒中仙。
鸣蛙一部不虚鸣，知为农人奏乐声。一岁勤劳方此始，侑他南亩馌时情。
宝架金瓶绝护持，折来应是最高枝。画堂春色殷于锦，终不如前土种时。
社坛侧近地图宽，所作园池亦在间。十万人家城里住，少闻人有对门山。
五年重见各苍颜，往事纷纷醉梦间。不为投闲多暇日，岂能千里谒龟山。
夜风吹雨冷通帷，鸣雁初闻一一悲。幸好归时归未得，愁来莫读壁间诗。
前年儤直玉堂庐，下直归迟母倚闾。早识千钟误三釜，斑衣换得锦衣无。
太平胜事古难并，且尽清欢伴醉醒。座上少年三馆秀，也知傍有老人星。
刺火艺兰能九畹，白衣访菊亦东篱。君诗唤起西湖老，好处何惭幼妇碑。
步屧寻春有好怀，雨馀蹄道水如杯。随人黄犬搀前去，走到溪边忽自回。
君家孤鹤不成眠，疏影寒窗亦悄然。巳办春粮三十斗，暂邀灵翮伴今年。
白云溪畔创仁寺，三十年来此住持。笑指门前一条路，才离山下有千歧。
此生知了梦初残，行客游尘入道观。兴去谩穷山一径，睡来才起日三竿。
少小离家老大回，乡音无改鬓毛催。儿童相见不相识，笑问客从何处来。
殿庐官烛对风帘，郎舍修篁共一檐。别日苦多良晤少，掺袪不耐雨纤纤。
故人久别忽相逢，不及开樽舟已东。四十五年春梦过，此回一见更匆匆。
缀雪融酥各自芳，两般颜色一般香。瑶池会罢朝元客，缟素仙裳问道装。
吹毛用了急须磨，铁脊师兄舌太多。祖佛命根俱截断，笑中惊倒老维摩。
时平无事清吟好，卫霍贪功未足奇。争似一篇人脍炙，四方传诵卧龙诗。
意乃情专所主时，志之所向定于斯。要须总验心情意，一发而俱性在兹。
天风吹断树飘声，耳洗灵泉得隐名。流到元嘉河路变，宋时恐失晋时清。
乱树高亭驻落晖，鹍弦慢拨羽觞飞。古今多少风骚客，谁向花前不醉归。
放尔千山万水身，野泉晴树好为邻。啼时莫近潇湘岸，明月孤舟有旅人。
明年期看上林花，烽火中原起叹嗟。旧业可堪沦草莽，高怀元不累尘沙。
茂陵雪片追方好，乱点铅华却不宜。多少人间春色在，未有写尽向南枝。
一年唯此两三辰，落拓东风不藉春。歌酒家家花处处，何曾紫陌有闲人。
虎贲犹似对中郎，末世那知老子狂。才到宣和流落尽，眼中谁是丈人行。
岷江剑栈总宁居，闻道边头亦晏如。猛士云屯方贾勇，胡儿莫送讲和书。
蕉花新吐绛苞香，却与宜男隔画墙。摘叶题诗记时月，看渠何日献蕉黄。
风雨萧萧搅雪飞，一寒如此只贪诗。酒瓢倾尽囊金少，恐被梅花笑不知。
蒸衡江上忆联舟，多少风涛入壮游。直到新河始分手，几宵清话浣离忧。
系身高处本无心，万窍鸣时有玉音。欲作镆耶为物使，知君能笑不祥金。
紫盖亭亭秀荆渚，股分彩水穿林莽。尚想当年老阿瞒，燕骑蛇矛走先主。
十载金门共尔趋，今闻矍铄老姑苏。太丘乡行康成学，谁信名儒在五湖。
昨向居庸剑戟过，今朝流水是洋河。无数黄旗呵过客，有时青草站鸣驼。
裂却青衫三十年，孤峰独自抱云眠。相逢休问今何代，梦满双眉月满天。
古藤阴下醉中休，谁与低眉唱此愁。团扇他年书好句，平生知已识儋州。
半生交契说邹阳，年少才名独擅场。谁意兔园今白首，只将词赋动梁王。
繁英暮落早还开，偏向江南处处栽。北客见时三叹息，扶桑国里海船来。
拖云从龙去又回，无心却似有心来。只因怕失老僧约，永日岩房拨不开。
红颜素脸出春残，袅袅传传态自完。闻道扬州冠天下，何年跨鹤往吟看。
少日诗如雨不晴，恨无题目可酬春。今朝到却西湖上，无奈诗何尽让人。
玉色荷花自是仙，道人更慕远公贤。此生欲结东林社，求取新诗十八篇。
黄昏饮马伴交河，吟著唐人出塞歌。后四百年来到此，夕阳衰草意如何。
仆诉无衣婢诉饥，老妻终日不开眉。十年待得齐瓜熟，又似齐瓜未熟时。
昨夜西池玉露清，红妆临水若为情。莫言秋尽芙蓉老，犹可萧萧作雨声。
石桥松径入招提，尽道分明是虎溪。却恨归鞍太匆促，不能月下听猿啼。
挥斤断臂完清节，颠沛犹能洁此身。为问归来长乐老，不知何代是君臣。
忍听慈乌返哺儿，结巢飞在最高枝。夜来不在高枝宿，啼到西山月落时。
人日晴明谷日阴，天时人事苦相寻。停车兀作荒城月，一夜寒飙思莫禁。
岭北无端去抱关，岭旁便是旧家山。回头试觅归时路，只在行人顷步间。
庙堂决策静边尘，巧作戎车样制新。莫道只知俎豆事，胸中甲兵是何人。
一翻雨过艳阳天，桃李无言还寂然。解道春江断桥句，旧时闻说徐师川。
仙岛遥传海若通，当年献宝蕊珠宫。至今玉槛清池上，犹自晶荧彻碧空。
长爱真人王子乔，五松山月伴吹箫。从他浮世悲生死，独驾苍鳞入九霄。
画舫侵晨系柳枝，主人生怕客来迟。娇云嫩日无风色，幸是湖船好放时。
别来两月客唐昌，多少春风入锦囊。逗得到家无别事，工夫都上此山堂。
篱角枫林露鹊巢，春深翠叶未全交。山家老屋浑相似，千里行人识把茅。
山上青天山下溪，白云流水两相宜。丹成共尔南山老，采采松枝亦疗饥。
来时膏雨迷新野，去日薰风吹旧林。寄语主人休惜别，白云南北本无心。
表圣当年绢五千，休休亭下买林泉。黄华面目君还见，天柱峰高不直钱。
万树嵯峨重压枝，可怜冻吻不成诗。天光大窖炉无火，正是苏卿握节时。
谁怜苦志已三冬，却欲躬耕学老农。流水白云寻不尽，期君何处得相逢。
天风飘飘浮紫烟，谁把雪山香草然。气息不教落人世，直上紫皇青案前。
五树旌封许岁寒，挽柯攀叶也无端。争如涧底凌霜节，不受秦皇乱世官。
金缕开辰分五色，长丝献寿祝千年。垂衣日月承嘉庆，真祖飙游正在天。
云影低涵柏子池，秋声轻度万年枝。要知玉宇凉多少，正在观书乙夜时。
短衣匹马五更寒，老雪荒山去路难。为问此行成底事，要携春色下长安。
一觞相属对江梅，玉麈清谈得重陪。不似稽山寻贺老，越溪空掉酒船回。
漫谈时事共伤神，白首丹心许国身。归觐正逢长至节，六阴行且见阳春。
莫欺玉蕊瘦栾栾，中有江南长恨端。白发天涯归未得，年年老眼泪中看。
翠虬新范绛纱笼，看罗春生玉节风。叶气云蒸千嶂绿，欢声雷震万山红。
解知身世两鸿毛，肯羡一钩连六鳌。有口惟宜醉醇酒，时时痛饮读离骚。
顺宁去覆郎官锦，府谷仍监太府钱。唯有吾宗老兄弟，闭门依旧绝韦编。
强歌强舞竟难胜，花落花开泪满膺。秪合当年伴君死，免交憔悴望西陵。
寄傲羲皇以上人，古今虽隔意常亲。圣时方欲询黄发，未许公收致主身。
泣血寻亲白发儿，牛腰半是昔人诗。伤心四十年前梦，一片白云无了时。
天风吹我落人间，暂入青山又促还。待得霜林收柿栗，却来重扣白云关。
压沙寺里万株芳，一道清流照雪霜。银阙森森广寒晓，仙人玉仗有天香。
本自无弦奏凯风，水流空洞作丁东。齑盐老向伊耆氏，何必闻韶肉味中。
慈心到处有奇方，苦海逢君便得航。世上疮痍非一日，分身须是上岩廊。
十年逃难别云林，暂辍狂歌且听琴。转觉淡交言有味，此声知是古人心。
缧绁两年骨肉离，幽圜客舍日相悲。尔曹知命须宽慰，世道艰危古有之。
晓上上方高处立，路人羡我此时身。白云向我头上过，我更羡他云路人。
金阙银台梦想中，楼前拜舞皂囊空。十年殄瘁无穷恨，叹息今人少古风。
一枝香雪倚东阑，开过清明半已残。若到东风无几日，凋零也作盛时看。
未谏瑶华世未知，故人已讶道乡迟。退之著论差伤早，不待阳城伏合时。
江上春风吹布袍，题诗千里问蓬蒿。君还记得当年事，竹下焚香读楚骚。
佛氏生憎五蕴山，须弥原只在人间。我今出世君知否，九万扶摇一日还。
蜀玺离离金错光，远随骢马过秦梁。奉持敢作寻常看，一道清风五月霜。
山上清波水上尘，钱时花月宋时春。看官不识杭州语，只道相逢有北人。
一枝荷子赠孤妍，风致依稀似昔年。不用白衣醉元亮，只消清赏更悠然。
唤渡江沙眼欲枯，羁臣中道落崎岖。乘船不管千金购，渔父真成大丈夫。
新人桥上著春衫，旧主江边侧帽檐。愿得化为红绶带，许教双凤一时衔。
倚山临水旧烟霞，回首人间几岁华。溪鸟不随时事改，春深啼上野棠花。
白首看云共此台，青山明月小迟回。何时得见春风面，更到明年二月来。
星宿天来葱岭初，尧时九载蛇龙居。兹看窟宅一朝改，海水苏苏笑杀余。
彩服亲擎白玉缸，朱轓聊驻碧油幢。八龙自是荀家盛，就里慈明更少双。
谱牒从姬旧有传，移家桑水忆当年。只缘遗泽今仍在，留得诸孙拜墓前。
春来闲谈竟谁同，啼鸟漫山弄暖风。章泉水生野花发，老眼古意唯此翁。
村田乐事老来稀，记得江南春社时。儿女醉扶黄犊背，帽檐颠倒插花枝。
平生梦想金陵道，此日偶然身自来。应是山云喜诗客，野花满路雨中开。
殿后花枝白间红，楼前当道绿杨风。横飞彩槛波光外，倒写朱阑水影中。
石室千年不复开，庭花无语委苍苔。席间旧客惟枚叟，白发重将屐齿来。
节过重阳候欲迁，桑弧曾忆手亲悬。承家要是身先立，细数今年是立年。
繁阴清影下黄鹂，想见虚堂昼寂时。试拨吏文危膝坐，篆香无与细风吹。
阳关酒尽不成声，杨柳烟中一棹轻。日暮碧云烟水阔，梅花难寄此时情。
月过芭蕉夜许深，参同还向手中寻。东溟误把长竿弄，愧尽平生此老心。
一棒打破生死窟，当时凡圣绝行踪。返笑赵州心不歇，老来犹自走西东。
难将秃笔订行藏，二十馀年鬓各霜。光范三书休更问，毗陵春酒劝君尝。
花飞六出瑞方春，不待剪裁开恁真。稚子未谙天意好，漫山笑道玉成尘。
驿路新安掌面平，扬尘从此去朝京。清风只欠苍松立，留待他时我种成。
憔悴花容只自知，番思娇小入宫时。经年不识东风面，蹙损春山为阿谁。
岷源万古只如斯，东注曾无间断时。后学不因川上叹，安行体用亦难窥。
辛苦移家向溧州，微官祗为斗升谋。寻思终是西湖好，且与山僧野老游。
时人若拟去瀛洲，先过巍巍十八楼。自有电雷声震动，一池金水向东流。
城中谁道有花村，吟出园门醉入门。共笑老人骑老马，病身俱瘦壮心存。
未到清溪水半浑，山围莲荡鹭成群。槿篱竹坞疑无路，鸡犬时时隔岸闻。
苍溪县下嘉陵水，入峡穿江到海流。凭仗鲤鱼将远信，雁回时节到扬州。
二士共谈碑上法，千僧同酌沼中泉。法门泉味知多少，水桶绳头一串穿。
欲向东风诉别因，四时原自不伤春。薰笼靠着交疏里，婀娜浓花恼杀人。
回首潇湘二十春，江南投老未安身。如今再过黄花渡，遥想湘山是故人。
燕子矶头山色幽，燕子矶前江水流。矶上老僧无一事，年年此地看行舟。
夜到滁阳只困眠，去时才及五更天。匆匆谕德人应笑，何不来尝庶子泉。
云满青山水满溪，百花如锦草萋萋。少陵诗思知多少，到处娇莺恰恰啼。
无人肯作除非乞，没药堪医最是风。求乞害风都占断，算来世上少如公。
斜日横窗起暗尘，水边门户闭闲春。千竿竹里花枝动，只道无人似有人。
去年召募赴霞城，尘暗貔貅百万兵。又是去年去时节，数声啼鸟断人行。
江门三月试春衣，片鹢风轻去若飞。来往富春应不少，几人还上钓鱼矶。
嵩少犹藏薄雾中，前山迤逦夕阳红。高楼一闭三十日，遥忆岩头种药翁。
铜岭峰头驾铁船，望中神爽一飘然。少间复作千年慨，慨底如吾济巨川。
草埋苔染石麒麟，曾是何年富贵人。雨打梨花寒食近，王孙骑马自游春。
一湾秋月浸香痕，涤尽山前万古尘。犹记当时老梳洗，淡妆明镜照眉颦。
陌上行人甲在身，营中少妇泪痕新。边城柳色连天碧，何必家山始有春。
抖擞平时簿领尘，偷闲来作看花人。从今日作花间去，已费今年一半春。
点点飞来绕水村，不缘街鼓识黄昏。当年口腹成疏弃，却保生全反哺恩。
霜雪侵颜日渐新，文章写出是天真。占星帝座非无客，避世金门自有人。
楚袖回旋趁楚歌，曲终无策庇青娥。番嗟隆准当时乐，少似鸡豚社里多。
刚丢半点光如漆，一月能消得几分。闻道草玄今尚白，故将石墨赠扬云。
长江南渡驻龙旗，淮泗年来少出师。东海尽为资福地，西湖曾作放生池。
谁云诗好不言寒，隐隐长身拥鼻端。尘世出门真有阂，强歌声里且求安。
住山人少说山多，空只年年忆薜萝。不是自心应不信，眼前归计又蹉跎。
蹄翻碧玉势如飞，龙种由来间世稀。忆在穆王乘八骏，共夸造父善驱驰。
系舟长傍柳堤阴，曳杖时穿竹径深。薙草浇花课僮仆，更无馀事可关心。
三代读书无寸功，又将此法教儿童。旁人笑我背时好，不背旁人背乐翁。
离骚课罢便投壶，长日身心得自娱。多少论筹闲殿最，始终中节定工夫。
龙游龙归已绝尘，空馀顽石隐归云。当时一昔犹嫌久，岂谓虚名万古存。
晓山漠漠尽烟霏，四面楼台白鸟稀。芳草年年湖上路，柳花风送钓船归。
日高风软不生尘，十月湖山暖似春。绿绮抱来人不至，几时容我唤真真。
一见师来契此心，更于何处问知音。要寻达磨当年事，只是如今旧少林。
芍药花开能可怜，金丝蹙蕊粉围边。几时王四堂前是，惆怅岩姿又一年。
功名直作千年计，志气不随双鬓衰。书卷盈怀长晏食，祇烦造物为营炊。
月华明洁好霜天，遥指层城几暮烟。妙意此时谁与寄，美人湘水隔娟娟。
梅花未发菜花香，坐到东风日渐长。买菜供餐无那少，寻梅沽酒只消狂。
谷风凄怨不堪歌，奈此人情世态何。流俗但随忧乐转，故人应合起颓波。
画栋飞檐俯碧流，何时归去舣扁舟。不须更把尘缨濯，直取冠裳裂即休。
软炊香饭杜陵老，烂煮葵羹玉局仙。饱喜饥嗔吾未免，何当辟谷去求玄。
七闽文物有容辉，吹律邹生事已非。欲向春风问消息，一时翘首问乌衣。
鸢在青天鱼在川，马牛谁络更谁穿。过求敢问君平卜，只问皇家一统年。
旧游长忆在余干，几对琵琶烟雨寒。白发无情人易老，画中浑似梦中看。
只为梧桐怨夜长，不知杨柳老年芳。林梢一片过云雨，便作秋声占取凉。
一望鲲池几断肠，舆中不语泪千行。自怜身是裙钗辈，无复年年拜墓傍。
四月黄梅落尽时，张公祠畔有遗枝。攀来似带春前色，留此累累尔为谁。
少微山上王高士，结屋号作神仙居。山空夜寂何所事，皓月一天歌步虚。
小妇连宵上绢机，大耆催税急于飞。今年幸甚蚕桑熟，留得黄丝织夏衣。
梦魂栩栩尘缘扫，风拜月窗春树老。一枕惊回得句时，清奇未逊池塘草。
一体全时万象生，只缘虚静到圆明。阴阳了取归根旨，但看蟾光与日精。
落木长亭独客回，蹇驴聊可当驽骀。还山须种千株杏，等待仙华道士来。
若见村中小校师，教将义理训童儿。四端五品人人有，莫道冥顽不与知。
逢危无策愧时才，怀抱何曾得好开。衮衮捷书来不断，活人基本要深培。
无事时来立葑田，几回惊去为归船。霜姿不特他人爱，照影沧波亦自怜。
不道二方遭毒手，更持一钵访空生。空生亦似把不住，放出瞎驴随队行。
已去取温金鳌酒，还来请煮玉蝉羹。未妨门外令三老，长是帘前报五更。
龙尾招呼龙爪闻，下山十里又逢君。何年突出拿空手，攫取丹霞一片云。
忽惊映树新开屋，却似当檐故种花。可惜年年红似火，今春始得属元家。
小宴轻阴挑菜时，才人来进赏春诗。翔鸾台下梅先萼，射鸭池边柳未丝。
三径风烟手自开，春猿秋鹤几徘徊。松根石铫烹鱼眼，老子行山又一回。
城上赤云呈胜气，眉间黄色见归期。幕中无事惟须饮，即是连镳向阙时。
不因割截生嗔恨，宁为庄严得喜欢。成住坏空俱是幻，何妨色相借人看。
事好休时便好休，不应人尽觅封侯。归来已快平生志，况有高人来聚头。
寺前山远古陂宽，寺里人稀春草寒。何事最堪悲色相，折花将与老僧看。
疏篱潇洒绿烟寒，老树鳞皴艾叶攒。昨夜天空明月白，一枝疏影隔窗看。
一年秪有今宵月，尽上江楼独病眠。寂寞竹窗闲不闭，夜深斜影到床前。
诗老今朝颇安否，且来同酌一杯酒。虽无鼓吹相欢娱，自可笑吟相拍手。
尽道狐裘胜缊袍，谁知富贵只鸿毛。急流若使真能退，不作神仙更自高。
秉烛西园事已非，更堪中酒落花时。隔帘燕子偏饶舌，不管春愁倦作诗。
满地榆钱未扫除，画檐忽复燕将雏。风窗梦破搔头坐，重课儿时读了书。
观雪剡溪天下胜，题诗常恨不能奇。未应便许凝之语，此兴何曾有尽时。
微酲未解凌晨起，木影涧流风差差。新蝉数声过短壑，邻家净轩坐移时。
十里烟波竹外溪，隔溪青嶂绕窗扉。诗人不见东坡老，直节空馀一尺围。
雷斧何年翠凿成，老龙吟苦雪涛惊。霜晴未用为霖在，留与春蓑作太平。
轻寒剪剪透罗衣，正是行人二月时。重下翠帷犹不隔，短篷疏雨更相欺。
千声征铎出长林，绿叶重重春渐深。不识此间行道者，鸡鸣时节尔何心。
躬事胼胝少长同，忽于平地见崇墉。溶溶春碧歌于牣，不日还应懋尔功。
平生亲爱独诸晁，叔也相亲共寂寥。半日不来须折简，暂时相远定相招。
沧海尘生望不还，虚空粉碎步方艰。时人欲识今行履，一衲萧然云岭间。
青松翠竹碧沙头，草屋荒塘事事幽。时有道人来挹袖，也应题作小浮丘。
晓日曈昽雪未残，三峰杰立插云间。老夫合是征西将，胸次先收一华山。
赤足仙人跨白鹿，道逢授我东华箓。山下绯桃三百颗，食了还向瑶台宿。
短小雄如欲斗鸡，常随醉里夜冲泥。少年场上争驱罢，空剩金鸡忆晓嘶。
白璧明玑每堕前，续貂辄复耸双肩。一从归作漳滨卧，不寄诗筒恰五年。
别时把酒已魂销，别后音书更阒寥。一片离心寄春水，随君船入浙江潮。
透云斜日影朦胧，树杪依微少女风。景物重来正无恙，为君收拾向诗中。
少陵前仅陆君诗，骚里居多摭茝蓠。未必梅花非有待，不妨敲琢古人遗。
江乡新许放龙船，击鼓吹铙彻远天。谁道范公湖上日，只教歌舞惠荒年。
绍兴乙卯选贤时，弋水鸣琴有去思。文石对扬言动听，演纶无愧改官词。
荔子枝中古道场，石门有路探悬囊。匆匆不著游山屐，只办嵩呼一瓣香。
桑麻夹道蔽行人，桃李随风旋作尘。煜煜红灯迎妇担，冬冬画鼓祭蚕神。
一柏亭亭杰阁西，婆娑厚盖未经题。他日哦吟南斗外，时时梦想与云齐。
骏马胡鹰万里天，飞尘一道暗如烟。清平正好调弓马，莫为从禽学少年。
江上好山千万重，看山长踏翠芙蓉。他年解绶还乡邑，竹杖芒鞋与尔同。
仙客何时下鹤翎，方瞳如水脑华清。不过传达杨君梦，从许人间小兆听。
曲水亭边酒一卮，风流文雅记当时。而今西去船头月，除有梅坡五字诗。
当日火攻应有法，此时水厄定无馀。闲轩七碗宜频试，九陇清泉胜具区。
竹窗幽户久栖迟，不道无官枉盛时。彩笔长书五花诰，大儿身到凤凰池。
萧萧衰柳来时路，袅袅危樯西去船。白鸟归飞夕阳尽，断霞风约过平川。
一门翰墨森圭璧，诸老题评粲锦花。珍重云仍好收拾，夜虹贯月定君家。
乾坤成毁由来事，生世真同黍一炊。嗟我已过三万日，馀年有几自应知。
太守当年宪使除，军须供给自纷如。白发苍头宁自暇，一宵暂向府中居。
石化神龟不计年，方塘依旧洌寒泉。氛埃不到真仙境，拟倩麻姑种碧莲。
卧抱春风醉不醒，几时飞得到昆陵。料来恐泄天机事，也待教人问不应。
浮云谁谓出无心，甘雨祁祁润泽深。潭底老龙徒久卧，亢阳何事不为霖。
乐天长短三千首，唐室声名四百年。大字正堪遮老眼，向来刻画恐无传。
漆园蝴蝶故翩翩，一落人间今几年。试向髑髅原上望，八荒明月正堪眠。
耆老相传亦可嗟，深山大泽自龙蛇。老蛟变化初何怪，天马从来产渥洼。
杨丈归心寄老毫，杨侯真赏衒诗曹。都缘家世有渔隐，曾著蓑衣傲锦袍。
二月二日新雨晴，草芽菜甲一时生。轻衫细马春年少，十字津头一字行。
千金堕地不暇顾，妻孥咫尺愁相抛。此时争门城内去，悔不云山深结茅。
一径松风导入山，老怀愿托白云闲。白云飞去他山宿，日暮雨来愁倚阑。
宿草回青柳放芽，东风随物付繁华。旧时燕子今何处，已自衔泥过别家。
应密单传的的真，一番举起一番新。老师末后殷勤语，直下承当正要人。
写状唆人去入官，入时容易出时难。引人平地破家产，他在傍边冷眼看。
晓窗生白已莺啼，啼在宫花第几枝。烟断兽炉香未绝，曲房朱户梦回时。
多应谯国山边种，岂是嫦娥月里香。愿为儿孙积阴德，东堂时占一枝芳。
昨日胜因扶杖去，今朝清福驾舟来。老禅迎客长松下，闲对黄花扫碧苔。
清江欲尽见清淮，听说南人便道佳。何处峭风吹会面，顿教明月挂离怀。
血性男儿尽桂姜，人伦天道永彰彰。可怜一片君山石，直作中华万古香。
未用胸中八阵兵，草庐高卧掩柴扃。当时不见刘玄德，谁识先生是将星。
武夷结草二年馀，花笑莺啼春一壶。流水下山人出洞，岩前空有炼丹炉。
大似斯文不遇时，无人采佩世无知。援琴与鼓猗兰操，五百年间一退之。
皎皎秋空八月圆，常娥端正桂枝鲜。一年无似如今夜，十二峰前看不眠。
骏马金鞍白玉鞭，宫中来取李延年。承恩直日鸳鸯殿，一曲清歌在九天。
当年早有菟裘意，岁晚尘埃尚困予。闻说龙江真可隐，欲将馀日寄仙居。
独自行来独自坐，无限世人不识我。惟有城南老树精，分明知道神仙过。
百千万定犹嫌少，垛积金银北斗边。可惜太师无运智，不将些子到黄泉。
老师八十大僧生，头插吴龟见寿徵。斸开云根作活计，隐约百尺飞觚棱。
相见湖山记昔年，吟肩坐耸听寒猿。祇今面目何曾改，刚被人呼作状元。
万古飞流泻不供，枉教喷薄困鱼龙。谪仙剩有银河句，不道香炉更一峰。
文武衣冠异昔时，惠连群从总能诗。东园载酒西园饮，药饵扶吾随所之。
书签举袖若为宽，时值天颜一笑看。对案氲氤香百和，殿棂不觉绪风寒。
不如嫁与弄潮儿，潮去潮来自有时。谁似阿欢无信幸，说归长是误归期。
无诗无影不留真，描画先生到几分。赖有当年亲点笔，一声孤鹤在秋云。
笑笑江流漫不支，东风无复击壤时。练空我欲飞云去，洗耳青天白玉池。
渐是梅花雪片时，雁书底苦趣归期。虽然未赏西湖雪，犹及梅花第一枝。
庭前古松高百尺，屈干回姿如老龙。我欲据床还散发，簿书堆案不从容。
鸡栖茅屋青苔上，犬吠白云流水边。白发老仙人不识，草衣自种岭西田。
端本堂开正万方，儒臣日日近储皇。讲明治道称尧舜，历览人文备宪章。
遗编三绝十年馀，俯仰乾坤只自如。何处更逢人愤悱，且将诗句写心图。
天与莲峰作幸民，旧时相识几犹存。家书千里懒开眼，僦屋两间长闭门。
四海论交碣石宫，一时携手向西风。惟应别后严陵钓，千尺重悬大海东。
雅思追期正始音，若将掷地定成金。年来尘土双侵鬓，赖有清诗时一吟。
流水高山老伯牙，孤桐谁许碧笼纱。枕痕春色天长午，坐对蔷薇一树花。
万里西风过雁时，绿云玄玉影参差。酒醒试取冰丸嚼，不说天南有荔支。
存亡感月一潸然，月色今宵似往年。何处曾经同望月，樱桃树下后堂前。
衣裁缃缬态纤秾，犹在瑶池午醉中。嫌近清明时节冷，趁渠新火一番红。
二月边城雪尚飞，年年草色见春迟。不知上苑新桃李，开到东风第几枝。
家家文石甃街渠，尽是频年伐冢馀。所获自收金玉外，不知曾见殉书无。
孤云出岫岂求伴，锡杖凌空自要飞。为问庭松尚西指，不知老奘几时归。
一见铭旌作许愁，西风飘落冷飕飕。早知真气无伸处，悔不当时曲似钩。
忽忆前时小院归，杏花墙角两三枝。夜香烧断黄昏月，缥缈邻家玉笛吹。
汀花烂熳弄春晖，昼锦人从天上归。拜舞堂前欢未毕，征夫又促使轺飞。
卢橘垂黄雨满枝，山禽饱啄巳多时。那知岁晏空林里，竹实萧条凤亦饥。
自与山灵有宿期，题诗屡报入山时。林间二客烦相待，拂拭苍苔看旧诗。
易理分明在画中，谁知易道画难穷。不知画意空笺注，何异丹青欲画风。
南越瓯闽北拒燕，醯鸡来往瓮中天。年来巳报霜飞鬓，才识人间第二泉。
南宫徽号下恩纶，共喜高年赐帛新。更是一科堪应诏，曾为孝弟力田人。
双树轮囷五百年，开华结实两争妍。我来问道师知否，祖意元无法可传。
翠池新种小芙蕖，欢动眠凫与戏鱼。试向水头经日看，好花成子定何如。
篱下丛丛菊老时，清香飞上向南枝。化工未必无私意，试问春风知不知。
秋入金疮祇自悲，十年弓剑老西陲。不须更赋从军乐，且和田园杂兴诗。
骊珠一百二十六，落纸轻圆字字同。怪得春来全少雨，烟云都在锦囊中。
人心易溺谁能拯，世道如澜孰与回。赖有圣贤遗训在，好怀每为古书开。
梦幻浮华有此身，青毡已旧不须新。百年撤手成归计，多少衣衾属别人。
庭柯风动还筛玉，稍稍柔条醉欲持。刚道琼瑶未轻扫，晚鸦栖处已摇枝。
不知经世竟如何，转看人情败意多。赖有好山供客眼，此生吾亦未蹉跎。
五老峰南鹿洞前，和风满袂暮春天。道随日用无他慕，何独当年点也贤。
牵牛河东织女西，相望千古几时期。夜深只恐天轮转，地底相逢未可知。
长年三老不须催，且据胡床未拟回。白昼惊人星满地，日光碎处万波来。
归来不改旧时门，有客时开绿蚁樽。记得云山多变幻，与君深坐细评论。
梁子工文四十年，诗颠名过草书颠。白头仍作功曹掾，禄薄难供沽酒钱。
新红旧紫不相宜，看觉从前两月迟。更向同来诗客道，明年到此莫过时。
处处看山不可行，野花相向笑无成。长嫌为客过州县，渐被时人识姓名。
学与孔颜为后进，官疑卓鲁是前身。共知今日循良宰，定作他年社稷臣。
曹娥江接剡溪流，乱石幽花只漫愁。剡曲尚疑安道宅，山阴谁上子猷舟。
六劝农家劝北乡，北乡田少尽茅冈。早禾有种何妨种，胜似闲教满地荒。
灵均投老寄潇湘，身后声名日月光。被谤早知缘薏苡，引年谁复念菖阳。
七字高华一代知，若为诸体遍称奇。犹龙莫讶宣尼赞，自是难忘问礼时。
梅黄时节怯衣单，五月江吴麦秀寒。香篆吐云生暖热，从教窗外雨漫漫。
镜里年华鬓未苍，春山且喜渐芬芳。功名富贵时来耳，底事灵台著庙堂。
江云凝雨疾风过，阵马争回万叠波。平地看时真一笑，鹏腾鳌倒欲如何。
古来遗逸野人家，石磴崎岖阁道斜。犬吠人行都不问，杉篱空掩刺桐花。
扬州大艑截珂峨，窗屋连簿上水歌。为人只道招夫婿，心比长江九派多。
雷雨江山起卧龙，武陵樵客蹑仙踪。十年楚水枫林下，今夜初闻长乐钟。
倘来轩冕不须疑，鹤短凫长却自悲。只合公馀贪一醉，贤愚休较未归时。
野竹萧萧一径深，茅斋低结小山阴。枫林又逐秋风老，惟有孤云似客心。
数年约我过温溪，好趁鸡黄秋黍炊。添子江湖千顷意，劝于窗外作盆池。
读书直以古人期，记得当年拜命时。天地恩深无所报，一登廷阁一回悲。
寿王妃弄宁王笛，对面三郎背老伶。却恨马嵬西去路，无人吹出雨霖铃。
庐山山里石头路，我自舍车便杖藜。西林云物古时塔，东林秋声堂下溪。
半依岩岫倚云端，独立亭亭耐岁寒。一事颇为清节累，秦时曾作大夫官。
不到江湖恰五年，歙山青绕屋头边。富春渡口明人眼，落日孤舟浪拍天。
云水相逢是偶然，江亭烧烛话新年。眼中但有牛眠地，指点青山不要钱。
行年九十未龙钟，惭愧天公久见容。醉解病人诗解瘦，不如世世作春农。
邯郸枕里人何在，华表声中鹤仅存。世上悲欢三百载，此怀当与退之论。
气端解使四时青，万物彫零独典刑。严子高风扶汉鼎，包胥劲节撼秦庭。
上人年少易抛乡，湖海茫茫道路长。凭内州军莫游尽，雁飞不肯过衡阳。
杨岐担子无轻重，上得肩时便著行。咬定牙关提正令，卷舒杀活任纵横。
寒江暮泊小舟轻，白鹭栖烟丛苇鸣。宽望远空浮湛碧，老蟾惊玉弄秋清。
诗句才成雨又催，酬时只倚十分杯。诚斋笔下诗何数，不祇晴来雨更来。
宫女新传御制词，人人争唱斗歌时。娇嗔不识伊州谱，错把腔儿念作诗。
百年纵酒乐天真，荷插青山处处春。莫怪先生终日醉，乾坤谁是独醒人。
清思临池白昼长，金笺挥洒染龙香。侍臣得赐琳琅字，奕世相传被宠光。
千峰乱石势嶙峋，黄叶堆中自托邻。莫向烟霞空自老，公卿方用读书人。
十年戎马不离鞍，沙漠长城万里寒。今日归来浑未老，青山还许白头看。
秋霁无风日自曛，飞虫偪塞似屯云。老夫漂荡居夷久，祇恐乘空是廪君。
白酒因循久绝倾，小诗聊复赠君行。故人若问庵中事，但道春来太瘦生。
吉日初开种稻包，南山雷动雨连宵。今年不欠秧田水，新涨看看拍小桥。
天上故人频寄语，江南倦客只吟诗。梨花开尽东廊雪，又过梅黄杏熟时。
欲疗疮痍未有方，闭门扶枕换年光。从来祸福分淫善，天道如何转渺茫。
吴门东去路三千，到得阊门暂泊船。老父出迎应倒屣，贫居江上信谁传。
春登台处溪山好，煖霭时吹淡淡风。试以闲身供酒盏，也知人与我能同。
越井岗头松柏老，越王台上生秋草。古木多年无子孙，牛羊践踏成官道。
罗浮烟雨满空山，千仞崖藤尚可攀。煮石眠云谁禁得，律僧翻羡老夫闲。
双鬓萧条失故青，躬耕犹得养馀龄。明时恩大无由报，欲为乡邻讲孝经。
今年贤弟去贪佛，平日阿兄真爱山。肯使道肥诗则瘦，王孙人物未斓斑。
五车何必穷经典，半部犹堪佐太平。试问当年中令子，是何心诀掌中明。
双六盘中信彩赢，风行草偃月弯晴。拦街截巷憨皮袋，弥勒何时不下生。
贝叶亭前绿始荣，黄莺偏爱晓时鸣。双双深坐梧桐里，语尽春风无限情。
淡荡春光雨雪馀，官梅夹道已全舒。总无载酒看山伴，亦是出郊览胜初。
高枕秋风病骨轻，随銮无复起侵星。铜瓶漱井锁尘虑，舌本犹堪读道经。
内家春色少人知，玉蕊冰蕤看转宜。说与宫中小儿女，画楼琼琯莫轻吹。
碧沙官渡柳摇新，灯火萧条不负春。谁道黄昏先闭户，天街雪色更宜人。
春风江上荡舟过，垂柳垂杨拂浪波。惆怅今年频送客，长条欲折已无多。
李郭一舟知谩与，羊求三径可无人。他年午桥穷胜事，应许幅巾来卜邻。
桐溪古驿闻来久，我到梅黄雨细时。砌下流泉无复有，空馀松柏覆檐垂。
元晨飞雪一天寒，赢得梅花腊后看。车马缤纷千里道，不知何处卧袁安。
初时拄杖向邻村，渐到清明亦杜门。三十年来辞病表，今朝卧病感皇恩。
绿发朱颜羡子都，楸枰拂拭倩华襦。摧锋谩自夸年少，一著还须让老夫。
扬鞭暮出锦官城，小院无僧有月明。不信道人心似铁，隔城犹送捣衣声。
钓罢孤舟系苇梢，酒开新瓮鲊开包。自从江浙为渔父，二十馀年手不叉。
不干荣禄息危机，茅屋三间老布衣。多少长安骑马客，故乡深院锁重扉。
惊湍绝壁穷天险，山水如斯世莫知。林邑峰峦瘴江水，发挥须待柳州诗。
八极周流皆我神，世间争爱梦中春。凭君莫向痴人说，谁信无身是有身。
塞上何时谢抱关，优游琴酒旧家山。小桥小艇相过处，横径横塘一水间。
金络丝缰白鼻䯄，锦衣乌帽小宫花。临邛市上人争看，不是当年卖酒家。
此身闲得易为家，业是吟诗与看花。若使他生抛笔砚，更应无事老烟霞。
梅边读易看飞花，时复拈杯脸晕霞。一枕江南春梦破，两椽茅屋是吾家。
浩气人今贤大洲，请缨盍系单于头。天教远去深藏器，前席他年赞大猷。
墙角年来弃短檠，捐书默坐眼方明。知君欲嗣江西派，净几明窗付后生。
仙郎齿颊嚼松风，吟处晴峦翠倚空。佳句兴来浑不惜，一时倾出锦囊中。
娲皇昔日奏钧天，一派清音知几年。寄语山灵好收拾，不须留与世人传。
冲泥踏雨出郊来，岂为寻春探早梅。多少山中隐君子，柴门雪满不曾开。
杨王卢骆当时体，轻薄为文哂未休。尔曹身与名俱灭，不废江河万古流。
连开书院育人文，南海宫墙气象新。曾是童年灯火地，门前桃李两重春。
先生老去铭当出，东白人来表可闻。却爱大流山上月，清光先到一峰坟。
西湖历历旧嬉游，佳处欣逢辄少留。却恨草堂元不识，故教俗眼为君羞。
天寿山前云出虹，玉泉长在柳阴中。五风十雨多禾黍，野老开来说孝宗。
野水舟横行人稀，溪云断续树参差。南来北去年年事，归鸟巢林只一枝。
衮绣三朝迈等伦，曾将双美绘麒麟。当年早共赤松去，未必清漳见逐臣。
红绡中单白玉肤，问着恐是徐卿雏。不须刘尹评身价，但道方回胜也无。
江平如掌雪风清，束矢钩金快此行。终使摘奸归帖服，已非虞芮昔时情。
老禅心迹本来空，却与寒梅臭味同。昨夜苦吟清不寐，雪花开遍月明中。
肘后神方济物深，得之于手应之心。好山不惜能分客，岁晚当容支道林。
万缘合处本无心，明暗相形亦漫成。光影都亡复何物，更须试问老师兄。
曾下青田啄玉苗，泥沙病羽久萧条。谪仙不欲留尘世，依旧提携上碧霄。
谁写天真第一枝，盈盈霞色照轩墀。多情错认杨妃醉，亭倚沉香日暮时。
士衡兄弟旧齐名，还似当年在洛城。闻说重门方隐相，古槐高柳夏阴清。
不到麟州五百年，归来风日尚依然。稚龙化作雪衣女，来问东华古玉篇。
草堂闲坐念编民，多尚浮虚少尚真。礼让不修难致福，唯知烧纸祭淫神。
银似豪家没奈何，玉成高垒更巍峨。残年共拟看三白，酌我从今未厌多。
往时吾里有师儒，受业穷年邹鲁如。今日喜君求益友，萤窗共究圣贤书。
忠孝从来不两全，两无忠孝倍堪怜。自新有路君恩重，犹冀它时不愧天。
嫩黄老碧已多时，𫘤紫痴红略万枝。始有报春三两朵，春深犹自不曾知。
茆檐堆积未消除，仔细观来半尺馀。腊后春前知几白，丰年可卜史官书。
舞罢歌停岁月深，当时胜迹尽销沉。飞云捲雨人争赏，留得佳名尚到今。
闻说虞山有道澄，白云深处不闻扃。自言古佛何为者，只是无心一老僧。
白云南望雪漫漫，遥想亲闱夜正寒。安得西风生两翼，一樽春酒奉清欢。
蒲池村里悤悤别，沣水桥边兀兀回。行到城门残酒醒，万重离恨一时来。
青晕时磨半砚云，更将书帖拂秋尘。衰羸自顾空多感，不是临池苦学人。
一片溪山景最奇，空濛潋滟两皆宜。青天白日好归去，不待沾裳湿足时。
麦黄秧碧百家衣，已热犹寒四月时。雨后觅春无一寸，野蔷薇发酽燕脂。
勇猛精修万劫离，穷年枯坐更何疑。为言一苇浮江日，可似三花面壁时。
蓬莱前殿摘黄柑，一色金盘赐内官。拣得枝头合欢实，画图传与大家看。
杰阁移时傍赤阑，野云东望转迷漫。太行不隔中天雨，遥忆柴荆共暮寒。
若到当时上升处，长生何事后无人。前峰自去种松子，坐见年来取茯神。
闻道宫中新凿池，多种芙蓉杨柳枝。近水芙蓉藏白鸟，当窗杨柳著黄鹂。
夜寒霜气裂沧溟，潭底老龙眠欲醒。万劫玉漦流不尽，化人来听蕊珠经。
石盘风洞几高低，箐恶蒲蛮杂汉夷。转饷坐看民力尽，何时销甲尉陀西。
雪未消时入旦评，才黄又属傅岩人。暂分叶底藏身地，部领莺花过半春。
松老香多气自严，馀烟勃郁透疏帘。须臾过尽惟灰在，借问谁收一番炎。
翠竹无多第一奇，正忧喧聒俗人知。清风自足老僧用，只是窗前无好诗。
索桥宛似鹊填河，诘晓凌风蹑𪨗过。始信当年蹈水客，只凭忠信出洪波。
羚羊峡口烂柯山，仙子棋枰尚未残。近日岁时容易厌，倘逢弹局不妨看。
东城谩祀汉苍梧，南楚空怜屈大夫。何似贤才遍中外，自然朝野足欢娱。
秋风陇树悲声切，夜雨灯窗泪眼昏。莫问他年三釜志，一间茆屋老江村。
汉家士马知多少，晚得蒲萄绕院栽。何物支郎能伎俩，龙须马乳应时来。
霜树云峰隐翠烟，长风吹起雁翩翩。道人心事如秋水，看到南华第几篇。
占得幽栖一片山，都离尘土利名间。四时分定所游处，不为移文便往还。
花鸟春愁异去年，璅窗望断玉婵娟。君家闺阁犹年少，浪向人间问可怜。
尽道知山有子贤，恤邻焚券是光先。邑人救火牵行计，散谷分煤岁十千。
山中稚子璧玉片，未彻尘瑕可少容。师表不知千载下，泰山乔岳许谁同。
由来龙种尽权奇，七步陈王已唤迟。今日西园多应教，可能偏少仲宣诗。
知君试政数年前，把臂金陵岂偶然。此别应须各努力，莫将闲语负前贤。
僧腊俗年俱老大，儒书佛教旧精勤。姑苏一万披缁客，四事无如彼上人。
今年始是乞骸年，我向年前已挂冠。都为君王怜久疾，肯教先去养衰残。
世路悠悠已倦游，桃溪深处草堂幽。东风自解幽人意，不遣飞花逐水流。
金篦抉膜去重重，露出当时晦昧空。拨转上头关棙子，莫教更堕有无中。
晴日曈曈薄暮开，九湾新涨碧澶回。山灵莫道兹游晚，还许春风鼓枻来。
乐天梦得老相从，洛下诗流得二雄。自笑索居朋友绝，偶然得句与谁同。
云渺梁砀山水深，千年标致杳难寻。祇今来伴东湖月，惟有沙鸥识此心。
风雨纵横八面看，巍然此柱欲擎天。壮心已与云龙会，弹指消摩八百年。
江上楼高二十梯，梯梯登遍与云齐。人从别浦经年去，天向平芜尽处低。
千年一偶圣人生，岂特河清海亦清。瑞应固宜流乐府，行看丝竹有新声。
谁将画蟹托题诗，正是秋深稻熟时。饱却黄云归穴去，付君甲胄欲何为。
曾上青泥蜀道难，架空成路入云寒。如何却向巴东去，三十六盘天外盘。
生平岩岫饱跻攀，忽得云峦挂壁间。不怕老来无脚力，闭门端坐看庐山。
五百年间岸谷移，邯郸枕上梦回时。兔葵燕麦玄都观，好继刘郎旧日诗。
思归未得恨深年，时节清明最可怜。越女腰支胜赵女，平生不敢赛鞦韆。
楼台叠翠绕清溪，浅澹云边月一眉。行到市声相接处，傍桥灯火未多时。
五十年间万事非，放翁依旧掩柴扉。相从不厌闲风月，只有梅花与钓矶。
年来孛窣与谁□，林下婆娑万事休。草浅沙平溪路稳，漫郎空棹小回舟。
学道空山水月深，丹成初试马蹄金。犹馀一勺丹泉水，洗尽人间名利心。
红塔寺前千顷稻，青山门外百家村。年丰米贱无公事，不惜时来倒一樽。
不堪云乱雨长离，凄绝蕉风夜动时。此意自难将作赋，江淹多是未曾知。
梁园花木艳精神，尽属东风点缀人。雪压老梅香不起，问君消得几多春。
铁汉楼边旧有台，白云红树拥成堆。行人莫讶南安小，会见三贤讲道来。
山菜青青莫辨名，暂时同遂隐山情。驴蹄狗脚凭呼唤，不羡龙须得好称。
粉墨半销翎翅短，正如衰发不胜簪。可怜少保功名误，写此凌云意不堪。
容南老守几时回，更拚重看江上梅。便热藤笙犹可漆，未寒筒布会须裁。
新晴户户有欢颜，晒茧摊丝立地乾。却遣缲车声独怨，今年不及去年闲。
平生作画恨无师，花鸟而今学已迟。欲作道人兰弟子，潇烟湘雨写枝枝。
谁幻秋芳五色奇，漫教姚魏识东篱。可怜一寸风霜骨，绝似徐娘老大时。
艰危尝尽鬓成丝，转觉繁华不可期。几度哀歌仰天问，何如还我未生时。
爱花如梦少年狂，云鬓鸾钗百宝妆。三日醉眠金帐底，春衫浑是麝脐香。
时事艰难路险巇，得来名利亦何为。赵州茶罢速归去，莫待钟鸣漏尽时。
交亲不要苦相忧，亦拟时时强出游。但有心情何用脚，陆乘肩舆水乘舟。
清游当日兴怡融，无奈如丝雨映空。闻道只今方烂漫，莫教飞趁楝花风。
语我冯公有味哉，巨灵恰续断鳌回。从今东道君公贵，免唤西州市令来。
万国来朝会缙绅，除愆宥过赐更新。欢声好似春雷震，一片嵩呼彻紫宸。
鼠须茧纸久消磨，谁信王书世不多。片楮多应有神护，永和流播到宣和。
疾雷破屋雨翻河，一扫清风未觉多。应似画师吴道子，高堂巨壁写降魔。
松林抛盏不曾迟，鬼向阴阳食有时。正是南朝寒食节，思归莫使汉儿知。
受郎珍惜只侬知，难忘霞侵月满时。最是将归犹未忍，阿娘传语怪来迟。
江梅凌厉千花上，一笑春风我有诗。白鹤老仙三叠曲，何人得法是横枝。
秋热春寒花不老，云浓日薄雨频收。共言今岁鱼偏熟，旧网须教展一筹。
不肯随波自直钩，一朝以道佐成周。后来亦有人于此，只把渔竿空白头。
玉帛新祠太一神，庙堂生育转洪钧。侍臣俱从甘泉驾，万世何人继后尘。
羊裘隐迹唤难回，曾犯当年帝座来。京洛江湖各天性，钓鱼台不羡云台。
郡郭东边是草堂，岩花时杂涧花香。愁从把酒杯中少，日向读书窗下长。
魏宫歌舞已成尘，重见陶家几世孙。铜雀不鸣唯解渴，管城何罪遽遭髡。
过午城中走帖还，老夫对酒社东山。诗家进步如撑艇，又上前溪一两湾。
霜蹄汗血勒朱𪩸，老气曾空冀北群。此日天闲聊纵目，分明个个五花文。
岁俗傩船渡未休，孤灯白发几多愁。至今九派江头水，不尽当年妾泪流。
年来厌索长安米，老去犹居大隐廛。岂是红尘故相挽，枉令空愧牧牛篇。
两祖门中种阴德，名塞四海世有人。诸儿莫断诗书种，解有无双耸搢绅。
上阳宫殿倚云霞，天外时闻度翠华。鱼钥重重锁窗户，夜来春雨到梨花。
去时盟约与心违，秋日离家春不归。应是维扬风景好，恣情欢笑到芳菲。
消渴天涯寄病身，临邛知我是何人。今年社日分馀肉，不值陈平又不均。
黄丹胡粉密陀僧，此是嘉州造化能。若不见阳真一法，世间还有几人曾。
篮舆清晓过轩亭，轩外山围未了青。我意他年寻一壑，只因今日眼曾经。
老去顿惊诗笔退，愁生唯怕酒肠枯。尊前学得新翻曲，早晚挥杯幸见呼。
英溪林隐老烟霞，意态凭君认不差。貌我清癯如野鹤，一筇支石倚梅花。
潮入孤村灌小池，新泉正好濯缨时。隔溪应有人来往，五月年年折荔枝。
老来嗜酒无宾主，我醉应眠不遣卿。如许此花同九日，为君采掇笑渊明。
谁为喧卑莫赋诗，几年山涧久安之。区区守禄才糊口，尽觉肥甘盛一时。
石屏树幄白云端，溪路生苔树石间。闲访禅家问尘世，总言尘事不相干。
柳条不系玉蹄䯄，拗作长鞭去路赊。春色也随郎马去，妆楼飞尽别时花。
古砌长衢满绿苔，疏篱多傍水边栽。欲知何处怀平仲，老竹荒祠风雨来。
归骑翩翩大药成，野花啼鸟踏新晴。绣衣时问衡门旧，老鬓萧疏学养生。
孤竹夷齐耻战争，望尘遮道请休兵。首阳山倒为平地，应始无人说姓名。
采菱湾口放歌长，每过卢家世德堂。积善百年馀庆在，应知德厚有流光。
风风雨雨又春穷，白白朱朱已眼空。拚却老红一万点，换将新绿百千重。
一曲来听点绛唇，暖风花下晏芳春。何由种得千年实，赠与东家百岁人。
樗老钓矶淘水曲，渔竿独抱弄沧波。经纶老手终自惜，鼍掣鲸翻奈尔何。
几年全主又全宾，万里归来托此身。放出渠侬一头地，始知云月有闲人。
连朝风雨卷残红，四望亭台眼界空。多少东君生物意，不知俱在绿阴中。
脚踏京尘动数旬，归途又复见书云。群阴已放阳来复，看取新年别有春。
延春阁里拜恩时，秘画唯教博士知。十二天街归日晚，马头长见出墙枝。
紫芝题墨千年胜，图向衡山赏更新。万壑云松一茅屋，就中疑是草玄人。
黄帽船头发棹歌，临流握手奈情何。人生离合虽常事，争似今时别意多。
忆得去年有遗恨，花前未醉到无花。清芳一夜月通白，先脱寒衣送酒家。
老屋三门山径幽，中藏无限古今愁。新诗吟罢春云合，塔里金仙笑点头。
饭疏饮水复何求，道在胸中百不忧。参取章泉克斋句，底须楼上更安楼。
池上今宵风月凉，闲教少乐理霓裳。集仙殿里新词到，便播笙歌作乐章。
天人蜕迹便天飞，混迹尘凡世得知。岁历七朝逾六百，朝朝冷眼阅行尸。
蜿蜿翠麓秋烟涨，滟滟金波夜月澄。樽酒具时随兴遣，景多逢处曲栏凭。
朝阳映屋拥书眠，梦想钟山一慨然。投老安能长忍垢，会当归此濯寒泉。
水帘洞口草生云，大石楼前花扑人。唐世轩辕今我是，罗浮那有别家春。
南池风物尽可玩，常记春时踏雨行。一自花飞柳叶暗，不知贴贴莲荷生。
长蛇猛虎当道路，度密穿青且意行。王谢风流不牢落，诸郎还复以诗鸣。
璚林宴罢出南宫，罗袖飘香醉态浓。一色杏花三十里，长安道上马如龙。
郎为茶客走江淮，虎窟留侬卖野柴。怪底客多茶去少，红衫典却又银钗。
反覆神机老赵州，庭前柏树几经秋。空林元自无枝叶，莫著祥鸾宿上头。
逆旅栖栖十九年，五蛇夹负遂升天。却惭不及齐威正，卿相由无管仲贤。
五更三点索金车，尽放宫人出看花。仗下一时催立马，殿头先报内园家。
载酒无如君最频，年来缘底断音尘。只应咫尺谯门住，也学兵厨不送人。
诗岂穷人穷者工，斯言闻诸六一翁。端惭少作老更拙，不废汝诗吾固穷。
泷冈重打墓前碑，想见高堂属纩时。八十八年休便问，至今明月咏螽斯。
初见遥山横水湄，旧乡依约白云飞。还同户部诗中道，终日思归此日归。
六翮飘飖私自怜，一离京洛十馀年。丈夫贫贱应未足，今日相逢无酒钱。
几家娘子守黄昏，多少郎君醉打门。睡了不知明月好，三更三点似金盆。
遥闻振旅入居庸，八骏归来御六龙。莫道榆关消息近，沙河一水更千重。
老去骊歌不好听，此生知有再趋庭。下阶更莫频回顾，法界如今世念停。
玉液池边夏木青，石屏台上晚风轻。道人心静不知暑，默坐焚香待月明。
记得当年年少时，兰汤浴罢试新衣。三三五五垂杨底，守定龙舟看不归。
手提三尺定咸京，黄屋东归父老迎。今日丰碑荒草没，行人犹记沛乡名。
长安市里人如海，静寄庵中日似年。梦断午窗花影转，小炉犹有睡时烟。
蚤觉元龙不足豪，泠然步武老嫌高。刺天娄见群蜚下，欲驷晴霓看抃鳌。
茶邻药物成邪气，琴伴箫声变郑音。可惜龙冈老居士，却教邪教污真心。
白璧紫金为世宝，贤愚知贵莫能名。庙堂祭器杯盘物，随处得之光彩生。
汉江江水水连天，被谪宜阳路几千。为问野人山鸟语，问予归棹是何年。
闸住亭前绿半篙，泉中白兔眇秋毫。庾楼自是当年好，番袜工夫合反骚。
一毡未必联床席，万里俱堪托死生。寄与君家老公叔，何须着论博高名。
衣巾翠湿阴阴竹，屐齿寒生步步云。莫向清流还洗耳，世间言语不曾闻。
尚书勋德重当时，伉俪分明得女师。淑行定归刘向传，令人三诵鹊巢诗。
鹤发婆娑乡里亲，相邀共看往年春。拟将儿女归来住，且是茅山见老人。
野老科头一叶舟，闲看雁影带云流。萧条芦荻秋江冷，何处披蓑下钓钩。
邻院新栽叶未滋，窗前无分慰相思。逢人把过石桥去，借问攀从晓露时。
浪说功名马伏波，少年心事在横戈。兹游得假楼船节，魋结先看解尉佗。
一裘一葛谢时人，似与孤云老鹤亲。峭石山前静无事，桃花零落几经春。
转觉别来俱老大，四年不见奈愁何。直须灯下狂呼酒，比较何人白发多。
春日重来慧照山，经年诗债不曾还。请君细数题名客，更有何人似我顽。
雨笠烟蓑细草巾，持竿谁识白莲人。当时若得文王猎，泾水还应似渭滨。
蜀道天收碧落钟，六丁移路凿蚕丛。飞山夜挟风雷没，愁杀江南鬼五通。
别鹤凄凉指法存，戴逵能耻近王门。世间第一风流事，借得王公玉枕痕。
文似春华铺晓陌，思如泉涌注长江。诗情道性知无梦，频见残灯照曙窗。
种桃亦解比封君，世故纷纷寂不闻。九转金丹应已熟，全家仙去隐红云。
寒厅冷日不能暄，杯酒时须手自温。赖有好诗频送我，能教病眼洗眵昏。
白首昂藏海鹤姿，翛然林下一茅茨。北窗似是羲皇世，惟许柴桑旧令知。
一年始有一年春，百岁曾无百岁人。能向花前几回醉，十千沽酒莫辞贫。
天浆滴滴似凝脂，曾看芳葩启瓣时。璇宇星稀天欲曙，一杯儗送玉琳璃。
尧舜与贤真可法，夏王传子若堪疑。讴攲自属吾君子，不是当时禹德哀。
西山南浦住经时，又住吴山送落晖。燕子不知家近远，年年秋社一番归。
众星拱北知天道，万水朝宗识地灵。朝汉有台当混一，岂缘高帝事穷兵。
八十还教八十长，多君时炷佛前香。眼看四代神俱壮，亲手新高玳瑁梁。
归涂检点物华非，黛色随风上柳枝。扑扑晴香恋芳草，却疑春去未多时。
河山形胜昔中都，佳气千年拥帝图。多少金陵骑马客，当年曾此效工徒。
苍苍原野思依依，咫尺茅峰东与西。空斋养性无人共，午夜时闻鸡一啼。
白玉花开碧玉天，萦楼绕殿舞翩然。储皇善颂天皇德，瑞应金穰万万年。
八月吴中风露秋，子鹅可炙酒新𥬠。老人病愈乡闾喜，处处邀迎共献酬。
见说当年老比丘，茶毗一臂作重修。山头宝叔成新塔，泉下应贻父母忧。
一路轻寒二月中，水南桃李不曾红。怪来河朔春光晚，吹过花时尚北风。
世味嗟予淡莫加，更将诗句寄烟霞。自怜落笔无好字，不及扬州王谢家。
凄凄吹笛裂寒云，羁客难禁醒坐闻。声逐逝波流不断，月明吹老戍回军。
云供片段月供光，贫女寒机枉自忙。莫道不蚕能致此，海边何事有扶桑。
偶游洞府到芝田，星月茫茫欲曙天。虽则似离尘世了，不知何处偶真仙。
五年滇蜀倦奔驰，两鬓萧萧齿亦稀。宦业未成人渐老，始知三十九年非。
长安清明好时节，只宜相送不宜别。恶心床上铜片明，照见离人白头发。
为爱鹅溪白茧光，扫残鸡距紫毫芒。世间那有千寻竹，月落庭空影许长。
郑南峰下寺前轩，反景分明见渭川。为报十年容易别，于今愁悴不如先。
一别家山万里长，多年白骨委沙场。游魂已逐边尘散，空有高台筑望乡。
自古诗人咏伐檀，山中不道负薪难。到家远近何须问，行过溪桥路已宽。
清尊莫惜再三开，别后何曾得好怀。为向绿衣花使道，杖藜不是等闲来。
烟火光残人渐少，归家箫鼓梦中闻。明朝收起新花钿，只到清明始上坟。
驻桨燃灯大胜关，此关人道是天关。胜心已化江流远，超出人间第一关。
凭高独上白云楼，万壑烟销乍似秋。一道红旗过大海，踏歌归饮月氏头。
峭壁飞亭起十层，螺弯石路小如绳。老僧独坐云深处，山鬼冲寒夜剔灯。
自有安车自不知，劳劳奔走欲何为。回头打紧修工课，似我南山种豆时。
箕尾储精泰运开，岩居何意画图来。汉文也解徵奇梦，不道黄头乏相才。
扰扰何年断俗缘，从今便合老山间。会将碧涧洗心净，坐看白云终日闲。
细探道德五千字，字字君家说底书。要识玄之又玄旨，淡然清对了无馀。
上饶耆旧无曾吕，月旦多称李德翁。闻道二难真顿有，盖公堂下求盍通。
金马藏书大帝家，绕檐鸣玉滴冰牙。晚云不动寒风断，残雪时飞三两花。
系舟江浦待潮平，叹息无人共月明。历尽世间多少事，飘然依旧老书生。
河畔萧萧长蔚蒿，牵牛一去解尘劳。世人浑说皇家好，秋色于今许颖高。
吏部仪曹体不同，拾遗供奉各家风。未言看到无同处，看得同时已有功。
一沐未还旬日谒，片言敢折累年囚。杜门莫羡过僧夏，多雨方愁损麦秋。
泉如铅汞流丹灶，石似珊瑚出海涛。不会当时融结意，区区虽巧亦何劳。
青龙山前日欲斜，一雨水长没鸥沙。青裙老妪索钱去，遮口唤船来载车。
璇璿非复旧宫坛，独向徐碑识二难。井底丹灵勿轻汲，昔年曾寿两苍官。
双窥双语镜中妆，莲叶莲花总断肠。几倩西风洗红粉，断香零露老秋房。
虚堂午热睡不得，听客高吟公甫诗。诗当好处却恐睡，正是隔帘风动时。
当年扈从直长杨，想见秋山槲叶黄。沙外小滩圆似月，眼明双鹿噍斜阳。
地仙蜕骨归何许，独有棕花三四树。鹿头风月夜三更，老厖吠入青云去。
燕市时时过酒徒，问余何事混江湖。于今供奉维摩室，不是冯家旧子都。
班超万里归无期，张翰虽归如不归。君看昼锦堂中相，十五年前一布衣。
高梁河上十年别，白塔亭前再见时。万里风沙颜色黑，敝裘如结鬓如丝。
扰扰驰蹄又走轮，五更飞尽九衢尘。灵芝破观深松院，还有斋时未起人。
花开花落一禅龛，欲结三年半日谈。爱水情根如不了，依稀来证老瞿昙。
故人千里问加餐，三径何如蜀道难。耕食已能轻五斗，无心随伴索长安。
寤在钟鸣漏尽前，恩波特纵五湖船。君王自要成廉退，陈乞原非例引年。
白头萧散满霜风，小阁藤床寄病容。报道先生春睡美，道人轻打五更钟。
住近幽人善卜邻，少陵诗句岂虚文。平生清苦过于我，祇合呼为苦节君。
满城士女斗鲜妆，无药能医一国狂。犹有当年旧旗鼓，溪头让与少年郎。
春水溶溶满鉴湖，兰舟长护锦屠苏。可怜走马闽山道，榕叶阴中听鹧鸪。
乘车戴笠倍多情，长老峰头笑一声。僧未隐山官未擢，相逢不敢问前程。
相看白首恨如何，独卧牛衣泪又多。瓶口几年知缺尽，不须重击瓦盘歌。
丞相家园雪里开，琼枝斗白远高台。十年戎马暗京洛，旧赏犹能入梦来。
衰草汀烟寂寞秋，忍寒孤立懒盟鸥。江湖风味骎骎恶，得缩头时且缩头。
百尺飞楼接太清，万年枝上月华明。鹿车入谷无人见，应是仙人卫叔卿。
除却唐虞三代时，古今人物合先谁。孔明后汉公前宋，炳炳遗材不复疑。
道上轻埃逐锦鞯，山中孤洁似神仙。多情最是清泠水，照见冰容似去年。
共扶翁媪看行轩，亦有娉婷立道边。侵鬓黛眉唇浅注，铅珰匀莹茜裙鲜。
苦竹冈头一两声，钩辀格磔为谁鸣。纵行不得须行去，莫道离人不耐听。
竹影萧萧渐出墙，闲庭幽思在匡床。林居莫道全牢落，绕屋蝉声送夕阳。
冰魂玉骨一枝春，风格南昌旧子真。谁幻神仙黄白术，时装近日太尖新。
片石飞来入品题，曲栏池上尔偏宜。老怀易得生欢喜，冷面相看又赋诗。
蜀主函封遣使时，芳根元自凤州移。柔荑醽醁今安在，唯有青丝拂地垂。
船入芦花日暮时，双瞳炯炯鬓如丝。世间岂少磻溪叟，老向烟波人不知。
秋风海上初来日，霜晓林梢独立时。鹏鹗云霄终自得，轩楹绦旋未须期。
少慕浮名百种痴，老知世事尽儿嬉。从今春困不须卖，睡到日高三丈时。
家临晋水客燕山，晚际明时逝不还。乡里到今谈旧德，一生高致乐萧闲。
晴港阴塍乳犊眠，凉风绿鬓飏缲烟。埋名惭愧芦中老，坐阅江湖逆顺船。
窄衫微卷按歌频，人道春卿桃李春。若使青莲听一曲，悔将潭水比汪伦。
南来驱马渡江𣸣，消息前年此月闻。唯是贾生先恸哭，不堪天意重阴云。
今年太守采茶来，骤雨千门禁火开。一意爱君思去疾，不缘时会此中杯。
直钩终日竟无鱼，钟鼓声中与世疏。若向湖边访幽拙，萧条四壁是闲居。
为学无功由间断，其如间断费关防。方知谨独功诚切，多是此时心易忘。
昔年相见尚儿童，今日同游鬓欲翁。佳处山川总如旧，见君如见紫阳公。
梦入仙山驾老龙，青田飞度月溶溶。谁家铁笛忽惊觉，吟对丹青鹤在松。
来时健笔佐嫖姚，去折槐花度野桥。谁见尊前此惆怅，一声歌尽路迢迢。
歌楼经雨损花枝，魂断无情白傅诗。不啄阿京坟上土，地遒天老总愁思。
先生爱菊似柴桑，三径归来亦未荒。莫道空山秋色淡，新花一朵御袍黄。
殷彝周鼎几千年，土蚀苔封洗涤全。且与道人烧柏子，不须公子𦶟龙涎。
孤青湖外几时归，想极吟孤落月知。身似南飞乌与鹊，归来何处不相思。
蚕月条桑为茧丝，筑场纳稼应天时。欲知王业艰难处，尽在豳风七月诗。
寒梅几树傍江隈，香满梢头并腊开。遥忆明年春更早，上林须寄一枝回。
此身此理由天付，屋漏多惭忝所生。今后事天知有道，力闲邪妄便存诚。
笋石清琤入紫烟，陆云题处是前年。苔侵雨打依稀在，惆怅凉风树树蝉。
书来念我鬓毛斑，疑是金丹好驻颜。不见渭滨淇上老，丹书懿戒等闲删。
鼎新堂殿郁嵯峨，中有方袍千指多。未审雪山黄面老，树边一宿意如何。
山中块石老僧言，一叱应知转法轮。元是世人心自动，请将消息问风幡。
长安大道走邯郸，倚瑟佳人怅望间。若见膻腥似今日，汉宫何用忆关山。
东篱何在菊年年，菊视陶诗竟孰贤。未必缘诗花更好，花将诗与万人传。
荒台日暮乱飞鸦，教弩人亡事已赊。独有苍松四时色，层阴长护梵王家。
桑阴净尽麦头齐，江上闻莺每岁迟。不及晓风鹎𫛥子，迎春啼到送春时。
少年鞍马疾如飞，卖尽儒衣买战衣。老去不知筋力减，夜阑犹梦解重围。
不爱金章紫绶纡，欣然玉局自安居。近来作计谁云拙，六六之年创一庐。
扁舟未觉出城难，访旧情知老畏寒。七十五翁无□□，□楼聊且隔帘看。
一舍常分作两程，雪鞭两袖少逢晴。平生不识终南径，来傍湖南堠子行。
红罗亭下又春风，小凤飞来树已空。后主当时欢宴处，新花如火照唐宫。
桃李漫山等俗流，诸杨汝是荔支俦。当时若贡长生殿，又得真妃笑点头。
绰约芙蓉照碧湍，红绡衫薄不胜寒。吹香洗露情多少，只得元戎一饷看。
击筑高歌兴未孤，暂分离恨作欢娱。不知后夜相思梦，得及今朝醉里无。
依依绿荇动薰风，极浦帆边望不穷。最爱凭高上江阁，一时清兴与谁同。
雪岭愁云冻不飞，黄沙白草路人稀。边城春色惟看柳，看到青时春已归。
紫薇易开亦易残，紫薇热客有时寒。何如墨史将吟伯，岁岁年年画里看。
游宦三年乐事违，岩花笑我鸟催归。归来又被岩花笑，笑我登岩何太稀。
岸柳禁持人学舞，墙花勾引客窥邻。速将事当悠悠梦，剩买欢归衮衮身。
三十六岛绕彭湖，见说泉南天下无。花时小队旌旗出，处处春风啼鹧鸪。
蒌蒿短短荻芽肥，正是河豚欲上时。甘美远胜西子乳，吴王当日未曾知。
琼花芍药世无伦，偶不题诗便怨人。曾向无双亭下醉，自知不负广陵春。
晚策登临日欲斜，小溪流水是生涯。道人睡起鹤飞去，闲尽青松一树花。
德泽涵濡得二难，百年祠馆见遗安。苍苍一片坟台石，留在行人下马看。
浅绛浓香几朵匀，日镕金铸万家新。堪疑刘宠遗芳在，不许山阴父老贫。
不收石上著残棋，山月无声鹤睡时。落叶打窗霜满屋，有僧吟得夜寒诗。
太行几日为平地，巫峡何年是坦途。三见扬尘东海底，谁能有眼似麻姑。
雪云寒事正多风，诗与山阴兴颇同。万境纵陈浑不理，老身只是愿时丰。
悠然岸帻看云归，出处无心也太奇。未是为霖苏旱日，出山不似宿岩时。
三泉退敌捐躯日，五岭逢纷去国年。皇天自古扶忠义，不必临风畏跕鸢。
野僧引客看修竹，拄杖入林惊暝禽。一道细泉鸣藓磴，恍如闲听颖师琴。
伯劳东去燕西飞，万里相逢泪欲挥。莫道王孙难自食，春来淮上鳜鱼肥。
九龙分部中天雨，何处痴蟠睡不开。一勺凤凰台下水，有时风雨洗天来。
虎榜先登到凤池，前良多以十年期。虽知勇退急流去，壮岁功名会及时。
深山忝窃旧相知，既别还胜未别时。老梦秋来如不到，静中闲看浴云池。
溪流曲曲树阴阴，人语烟中觉坞深。把定山僧同一笑，明年强健更相寻。
去年石上君携我，今日溪边我送君。世事尽从朝晚过，人情难必死生分。
此身终老太平年，何事修真颠倒颠。但得开颜随日赏，醉眠花下也神仙。
弥陀殿侧远公堂，忆昔开山古道场。缁素三千来此会，苍茫禅海一津梁。
海润星辉大定年，生绡笔笔写苍烟。若为梦里筼筜谷，直到洋州雪筏边。
倚仗秾华最可怜，牡丹画就亦徒然。燕支山有倾颓日，未必红颜保百年。
新剪鹅溪样如月，中有琼糜落飞屑。何年解后紫霞仙，肘后亲传餐玉诀。
絮雪纷纷不自持，乱愁萦困满春晖。有时穿入花枝过，无限蜂儿作队飞。
少年贾谊空多口，老大申公缪一行。曾识当年二君子，闭门不受叔孙生。
溪边小圃半荒芜，数种梅栽莫负渠。香色几年吟不尽，蜂须先得妙工夫。
传闻议论异柯山，辨难何妨莫失欢。试取景仁与君实，中和问答几书看。
端平甲午臣八岁，甲午今年又一周。六十八年多少事，几人已死一人留。
宽猛三年无枉理，公私兼济不欺心。如今受代朝天去，遮路人人泪满襟。
老读文书兴易阑，须知养病不如闲。竹床瓦枕虚堂上，卧见江南雨后山。
桃李一空春已归，不须更待絮飞时。闭门独琢春寒句，只有轻风细雨知。
茜茜红裙好女儿，相偎相倚看人时。使君马上应含笑，横把金鞭为咏诗。
石梯如画带江楼，喜遇看花旧俊游。十四年来情不尽，东风吹雨上官舟。
鸡群一入羽毛铩，为叹德衰长抑噫。阿巢秋老复来嬉，琅玕实满清凉界。
蜃气苍茫望欲无，天边一道限门孤。蚌含明月浮沧海，珠鳖江中亦吐珠。
东君此去几时来，雪里梅根待暖回。莫似仙家寥落甚，蟠桃千岁始重开。
一别长安西复东，琵琶旧地已应空。当时风景归何处，须信人生是梦中。
鸣玉锵金汉上公，当年荣与旧君同。故山庙食千秋后，来往犹乘旦暮风。
闻君墨绶出丹墀，双舄飞来伫有期。寄谢铜街攀柳日，无忘粉署握兰时。
辇路飞花满翠阴，数年无复幸车临。独有海棠枝上月，几番圆缺到如今。
陪侍经帏涉岁年，亦尝尚论鞠衣贤。如今三嗅馨香泣，惟恐将诗去浪传。
当年斮胫剧相看，股栗行人阻晓湍。莫笑行人行不得，不知天步已艰难。
黄君有术吾将面，不似寻常问进身。二顷良田数间屋，几时得作一闲人。
年年九日怯登台，此日登台眼独开。瞬息塞尘吹欲尽，无人知自大江来。
道树将摧皇祐间，力扶危处几多难。因思今日安然者，忍数空庭竹几竿。
不见草堂桤树西，早来云气忽相迷。野老回船怕风雨，竹鸡栅里莫教啼。
道傍垂白定沾巾，正似当年绿发新。故国依然乔木在，典刑复见老成人。
羊裘老子钓鱼处，开卷令人双眼明。未可匆匆便持去，夜窗吾欲听滩声。
烟水蓬壶路欲微，麻姑怪杀到来迟。去时苦被天书促，忘与童童说得知。
先生万虑尽空时，元气浑沦可得窥。还有发生消息在，挥毫烟雨一枝枝。
此身何物比仪形，风里孤蓬水上萍。莫道南来无可绩，为谁扶出老人星。
西江风候接南威，暑气常多秋气微。犹道江州最凉冷，至今九月著生衣。
园林清宴镇相亲，取次尝来海错新。怪底年芳游未遍，南音操得向时人。
黄金不惜教婵娟，歌舞于今乐少年。月榭风台生蔓草，钿筝锦瑟化寒烟。
石楼千丈锁山南，青壁盘桓下有岩。知是何年隐君子，清名留得在烟岚。
玉龙桥下水纵横，酒眼摩娑醉语轻。不道便成生死别，至今犹自恨潮声。
古寺残冬倍悄然，老僧闭户独安禅。冰满瓶中无滴水，香消垆畔有馀烟。
蓝关回首自凄凉，积雪层冰道路长。去国可无三宿恋，旁人休笑马蹄僵。
风烟草木照人明，神药奇花问识名。闻道东州有仙窟，欲寻根拨学长生。
名字馨香满道途，挽将洞水注南湖。他时把杖来轻探，莫谓从前一滴无。
家住黄河相见湾，湾头道路古来难。十度船来九度见，郎行自隔万重山。
桐叶吹残柳亦稀，溪头倚杖立斜晖。谁知老子无穷喜，待得吾儿小艇归。
藩篱处处蔓牵牛，薏苡丛深稗穗抽。只道物生常茂遂，一宵风雨又成秋。
城郭无心寄一瓢，此身便欲老山椒。山童忽报松华尽，又逐扁舟上早潮。
身是金华旧使君，闻公新渥倍欢忻。朱轓暂为东莱起，收拾乾淳未坠文。
少妇新缝八塔鞋，可怜两足带尘埃。盆中有水不须濯，却待人间好日来。
黄门未老竟抽簪，清绝罗浮访道心。此处丹砂依旧少，仍从勾漏洞中寻。
醉则高歌醒复悲，老仙那有独醒时。江间波浪三千顷，都与回公入酒卮。
名公有意著新书，翰墨精神碧玉姿。今日山中才读罢，经行已续少陵诗。
春入桃园日正迟，怀人何以慰朝饥。自怜官事冥烦日，却是诗人得句时。
千年几见南康守，叹息人间两谱开。但使乾坤留一绪，圣贤去后圣贤来。
年年式宴集簪裳，百辟班联振鹭行。曲谢臣邻尤跂望，司珍新奏玉茶床。
春色来时物喜初，春光归日兴阑馀。更无人饯春行色，犹有桐花管领渠。
四顾云山满目前，却从此地得牛眠。问君此计何为早，且住人间五百年。
昔日蟾宫捣药时，桂花树下影依依。一朝误落人间世，却被缁尘染素衣。
渐侵晚景尤便静，不出忙中岂爱闲。休问骅骝与蛙黾，会须投绂老青山。
谁道仙源去莫从，溪桥咫尺水溶溶。分明月下同携手，似隔琼楼十二重。
自是三郎溺燕私，千年祸水说蛾眉。骊姬杀子九龄去，妾在寿王宫里时。
燕子楼边柳色新，画眉人去镜生尘。来年羞结空床梦，闲拨琵琶过一春。
小阁清风岂易当，一般情味若羲皇。洛阳有客不知姓，二十年来享此凉。
天镵鬼凿匪人间，涌雪轰雷震地寒。石上双龙盖形似，更深须有老龙蟠。
山压禅宫泯无迹，空馀遗碣在荒榛。梵王不自能防患，何用微言𨗳世人。
清姿妙笔已难期，身后珍如玉树枝。最是棱棱霜下菊，赠君不少故人思。
八尺庭除半绿苔，一春无意买花栽。几时凭仗连朝雨，分得青鸾数尾来。
韩康卖药不知秋，子晋吹笙汗漫游。可是仙人厌蓬岛，一时高卧在滁州。
皇王帝伯都归尽，雪月风花未了吟。莫道金针不传与，江门风月钓台深。
杨花扑面春如梦，麦穗齐腰日似年。多病不缘诗得瘦，放怀全藉酒能仙。
一口囊盛四百峰，翠林香雾春冥濛。低头笑问长髯老，何处方壶有路通。
群贤逐去在朝空，宫禁潜归掌握中。若使当时诛不早，崇恩庙貌又兴隆。
山水未深猿鸟少，此生犹拟别移居。直过天竺溪流上，独树为桥小结庐。
积雪苍茫涧道分，空林麋鹿自成群。夜来洞口飞泉过，流出西岩几片云。
竹西歌吹荻花秋，遗老垂洟送远游。羌笛夜阑吹出塞，当年如此梦扬州。
火云旱风苗欲死，曲木直绠寒泉深。耕夫泪湿原上土，老圃顾盼轻黄金。
九十八年犹矍铄，百千万事任浮沈。郊原杖屦亲朋酒，此是期颐未了心。
世乱英雄百战馀，孔明方此乐耕锄。蜀王不自垂三顾，争得先生出旧庐。
书生未识籯金富，圣主多惭惠养私。拟作他年遗老计，买山谁道更无赀。
几年不识城东路，今日相思特地来。正使朱门堪炙手，不能一为故人开。
去年万载驿逢冬，今夕万安村驿中。长笑布袍翁发白，不知今我亦如翁。
经年相别阻传杯，忽见梅枝入眼来。今日劝君休惜醉，不应辜负腊前梅。
林花倒影落清池，池面春波泛绿漪。更筑小桥亭上去，便成家世授书圯。
怪得家僮笑语回，门前惊见事奇哉。老翁携鼠街头卖，碧眼黄髯骑象来。
衲衣一寸马蹄尘，多驻还馀未死身。直看古来横看世，更将此事委何人。
色韵详看已醉心，任从行下许多金。相邀插带留欢日，郎为亲拴白玉簪。
三代以来推盛世，九州之外有斯人。君看笔底生秋色，尽在潇潇楚水滨。
林峦露骨草无芽，枯柳吟蝉迹见沙。莫道西风全肃杀，行边无处不黄花。
溪流曲曲入程乡，蓬底晨吹晚稻香。总道渔翁无一事，持篙犹为急滩忙。
东风吹梦返湖山，玉减香消怨夜寒。毕竟明年又相见，早将春信报平安。
数点疏花不满枝，倚栏惟恨月明迟。风流一段无人共，正是霜飞屋角时。
平生忠义气如云，诸子鹓鸾又出群。乔木故家今绝少，清风千载玉堂文。
溪抱重山曲曲通，野航长得载诗翁。旧时纨扇丹青在，不入凉风箧笥中。
阑干风冷雪漫漫，惆怅无人把钓竿。时有官船桥畔过，白鸥飞去落前滩。
凤历初看小雪时，百年甲子只须臾。回头往事浑如梦，识破尘寰半局棋。
暖入新年淑气回，律端消息起浮灰。东人却讶皇华使，带得春从天上来。
通书浅陋撰何人，选择先生道煞神。时日若能催富贵，伊家乔梓岂长贫。
不负崎岖路几千，歌声哭语雪中眠。自言到此今经岁，一夕真当胜十年。
好景谁将此画移，百年老子一裘披。素琴不许闲人听，只有高山流水知。
东风渐暖满城春，独占幽居养病身。莫说樱桃花已发，今年不作看花人。
鲥鱼赤鲩动成群，戏月波间集藻根。时节到来留不住，尽随雷雨过龙门。
百万军储待闸开，冰鲜飞舸内官催。鲥鱼只为供时荐，卢橘杨梅岁岁来。
幢翻收卷散花场，烧罢人间七七香。净土天宫随意住，可知尘世独凄凉。
东河日日望兰舟，远客新年已倦游。为忆相逢话京邸，红菱白藕正清秋。
挂冠寻竹渭南村，那识无人与有人。但怪此心笼不住，时时飞上华山云。
长安别日春风早，岭外今来白露秋。莫道淮南悲木叶，不闻摇落更堪愁。
麾斥烟霞世莫俦，须江太守独清流。庭前见石即下拜，石若有情应点头。
学道深山许老人，留名万代不关身。劝君多买长安酒，南陌东城占取春。
屏医却药病良已，绝学捐书我又休。却到旧时行履处，五湖烟水上渔舟。
桂岭𥮾宫宿上真，玉书金字押星辰。春帆片片焚香过，尽是游仙访道人。
结宇蕉阴桐径边，浮名无用世间传。高情剩有闲中趣，写出青山不卖钱。
一翁二季向皇都，未必遭逢事太殊。祇惜翰林欧学士，当时书让蔡君谟。
春草年年怨别离，生还不分及瓜时。天寒虮虱生金甲，雪里龙蛇落画旗。
月满平湖夜渐深，浩波千顷荡黄金。不知世有荣华事，何至中藏喜惧心。
万里边城草木春，我来遭际太平辰。镇松楼起筹边废，谁道今人让古人。
翠黛轻拖促晓妆，云归鬟岫鬓苍苍。道人欲识普贤面，西蜀重烧十愿香。
温风习习送蚕老，晓日曈曈催麦黄。新笋已添千个竹，绿萌初遍数畦秧。
茅屋柴门少市人，时看麋鹿走踆踆。风前忽见飞花堕，想是山中又一春。
自怜贫病也为儒，灯火相亲十岁馀。昔作儿童今已老，案头犹有未看书。
修篁解箨出林梢，劲节扶疏长凤毛。伫看他年坚似玉，裁竿东海钓金鳌。
高阙塞头杀气横，居延川内少人行。黄沙欲没李陵墓，明月长悬苏武城。
颜公笔法有家法，豪锥料得皆千金。闻道分张遍亲友，可能乞我助呻吟。
稽古堂前雨半天，濛濛山色思依然。几多心事催霜鬓，零落梅花又一年。
福岩宝地几千年，宫殿朦胧锁暮烟。游客回头怀想望，自知身在寂寥天。
谁谓群牛戏写真，犊前牝后更精神。不知老牯心枯淡，岂有将身作化身。
草软沙平日暖天，相摩相倚最相怜。无端走上长楸道，喷玉争先掣电边。
西去寻师学士家，远劳旌旆驻晴沙。分岐细话男儿事，珍重清芬百世夸。
遥忆当年痴小时，才离跬步即相思。而今落魄沧江外，回首怜儿更是谁。
银榜宫前近识君，当时悔不早知闻。相逢未尽忘形话，又逐燕鸿度冥云。
绿绮传来自昔时，风尘元不少钟期。只今流水成遗恨，纵有知音好听谁。
玉辇迢迢别紫台，系环衣畔忽兴哀。临邛谩道蓬山好，争奈人间有马嵬。
雪后山窗读易时，胆瓶清晓见冰澌。老人坐悟先天理，无限春光在一枝。
白玉先生多在市，青牛道士不居山。但能共得丹田语，正是忙时身亦闲。
老树晴云半有无，雨馀秋色满江湖。扁舟也欲投簪去，何处青山似画图。
少有羊曾踏菜园，更教清苦嚼筠根。何如添得如椽笔，就向西江一口吞。
少妇当垆应怪人，陶陶一觉了残更。无情不作如花想，梦见醉乡生月明。
涧水弯弯绕郡城，老蝉嘶作车轮声。西风吹客上马去，夕照满川红叶明。
馀尘明极强分离，菩萨如来是阿谁。既道本来无一物，将何芥子纳须弥。
两竿落日溪桥上，半缕轻烟柳影中。多少绿荷相倚恨，一时回首背西风。
万里雄风海峤来，客襟聊为旷亭开。千年古木清阴合，若比庄椿是美材。
莫向蓬蒿恨不遭，梦魂曾钓海山鳌。当时不合轻仙事，惆怅灵风满碧桃。
平生涓滴不濡膺，也对青尊坐有情。莫道先生不爱酒，更无爱酒似先生。
报道歌楼怒偃师，六宫长袖尽迟疑。圣人正奏虞韶乐，学士休裁舞马词。
徐步春山日未晡，石桥流水竹扶疏。为求桑柘乘时种，一一烦君手自锄。
忆向山中看白云，画图披拂思氤氲。仙家远在空青外，一榻何时许见分。
田翁释耒笑相迎，四十年前识姓名。报我主人忙浴日，为君游屐作新睛。
红盘擎到碧窗纱，三寸黄柑擘永嘉。亲老正思甜舌本，蜡封谁为寄吾家。
邻舟先发到还迟，我正篷窗稳坐时。万事太忙非久计，老天试使众人知。
青山如马复如龙，沧海东来第几重。不是狂奴轻万乘，世间谁不受牢笼。
屏去佛经与道书，只将语孟味真腴。出门俯仰见天地，日月光中行坦途。
石楠岩桂万年枝，方驾分花占四时。犀甲鹤头傲霜雪，入春犹见岁寒姿。
谁破天荒开僰道，千栽岩木护天宫。背城山合疑无路，面水窗横自有风。
搏击西风力有馀，高枝独立意何如。羽毛已具飞扬势，莫老磻溪待后车。
欲为如舟一赋诗，如舟无楫更无维。泛乎不系知何处，当有长风破浪时。
不解为欢未是才，情交总自慧心开。凭君曾写蛾眉手，稳夺南宫第一来。
海内徒闻四五山，洞天长得并孱颜。凯之恰继元公作，道气曈昽紫翠间。
白发萧萧尚草元，故人江海慰衰年。功成伫俟归来日，只在城南尺五天。
辇路安排看驾回，千官花压帽檐垂。君王不辍忧勤念，玉貌还如未插时。
老子堂前花万树，先生曾见几回春。夜煎白石平明吃，不拟教人哭此身。
骨肉平生我独孤，苦持斯道有人无。只今虚却松门月，却许君心照玉壶。
看花恰莫厌离披，花到离披亦自奇。不是老夫无拣择，春风无日不花枝。
楼前景物逐时新，楼上笙歌日日春。华丽已随时节换，东风吹恨柳眉颦。
他若无情休要斗，分斗开时向面点。你若频撚必酸牙，焰头过了形多变。
残红零落无人赏，雨打风摧花不全。诸处见时犹怅望，况当元九小亭前。
榕树根垂荔叶齐，绕檐宿雾绿初迷。鹧鸪啼彻山头雨，午梦醒时日正西。
紫阳门户耸参天，骈往纷来几计千。谁立脚跟老弥笃，交溪原上有深传。
万缕纵横如妾恨，一方轻薄似郎恩。多时不系纤腰舞，却对花前拭泪痕。
鹊湖春雨暗青山，流水桃花相对闲。共道闭门无外事，不知清泪落人间。
天目山头紫气空，钱塘江上暮烟重。王图伯业无消息，潮水年年入巽峰。
上皇弓剑杳何追，日倚宫阑自拄颐。宝册有儿开大府，生离争似在宫时。
爱子从烹报主时，安知强啜不含悲。太公悬命临刀几，忍取杯羹欲为谁。
怪来寒气袭襟裾，忽向高堂见画图。树老山空江似练，扁舟不受旅人呼。
韩愈莫吟泷吏问，梁鸿休赋五噫歌。百年荣辱能多少，且倒芳樽养粹和。
绿苹红蓼媚江天，谁扣空江月下舷。可是老渔歌濯足，园公诗思忽如泉。
故国烟花想已残，浮生各自系悲欢。青山一道同云雨，步步相携不觉难。
莫学寒蛩窗下吟，嗤嗤不作两般声。大千世界都闻了，管甚痴龙睡不惊。
黄茅障里树苍苍，问禁先须自入乡。何事村中人尽道，狐狸休惮畏豺狼。
去岁归营丘嫂葬，今年那复以家行。挽须无用祇嗔喝，念我只儿同短檠。
溪上幽居无限好，天分地位颇宽闲。我生本是疏慵者，只合渔樵老此间。
石湖春水如酒浓，玻瓈万顷开龙宫。我时泛舟过湖曲，无数桃花发旧丛。
带围过膝杖过眉，曲庑寻诗得步迟。旧日春风应笑我，鬓边残雪没消时。
共待优人是贵人，满村箫鼓沸秋云。夜来乡校追呼急，总道儿童不好文。
一榻翛然坐不移，夜凉空馆寂观时。身如野鹤心如水，不是幽人谁得知。
吴门巧女世应稀，看罢双星更上机。绣出鸳鸯宫锦灿，为他人作嫁装衣。
锦里论交三十年，浮筠大玉透中边。投荒已作无期别，梦觉依然堕我前。
鸥鹭分飞高复低，远汀幽草欲萋萋。此时千里万里意，目极暮云翻自迷。
小小茅斋傍樾开，壶山流影入书台。翠涛摇动清风起，疑是云庄逸老来。
少时常是出无舆，徒步徐行亦当车。近日堪嗟随俗变，便无人与也骑驴。
周宣北伐中兴时，纪述于今尚有诗。此日时巡因阅武，尽歼群寇镇边陲。
云海相望定渺然，已惊别梦不成圆。他年胜处烦推毂，此道沧洲好待看。
去年出师大冒山，五千步骑凯歌还。可怜今日山前月，又照漳南诸将坛。
戴郎台上镜面平，达人大观因我名。何时燕爵贺新屋，唤取竹枝歌月明。
一枝苍玉寄宵人，远胜邛州九节纹。添得老来山水兴，指空敲石看飞云。
三日一开天路关，烟霞云谷非人间。两洞风光相表里，两生一老万重山。
蓬莱海水千丈起，何年得道乘飞鲤。不如扁舟向五湖，欲学养鱼寻范蠡。
莺声细啭习家池，鹄操谁弹别恨滋。最是离弦听不得，看花看到夕阳时。
头角低回藓蔓封，蜿蜒端似卧真龙。旱乾岁祷多灵应，时见油云出此峰。
驿亭新似眼波明，箐路开如掌样平。谁与长官歌美政，风摇松竹是欢声。
金茎倾日露华晞，汉苑秋高燕己归。赖有多情双蛱蝶，翩翩时近鹄袍飞。
黯黯漫空云四垂，飘风何事一时吹。天公岂是无情者，人物焦乾总不知。
几年雨露栽培得，此度春风乍著花。为语东君加爱护，徐看老大已横斜。
泠泠流水山围洞，漠漠桃花春闭门。蛇去马来多少梦，桃源还是旧乾坤。
星屯卫士徼周庐，御幄时时诏大胥。天地一阳恭默待，玉箱惟载阁臣书。
南浦东冈二月时，迸流穿树堕花随。春风掩映千门柳，多少长条拂地垂。
小阁凭虚看洛城，满川云物拱神京。风从万岁山头至，多少烟岚并此清。
石友今年断不来，纷纷没马但黄埃。自怜老臂今三折，安得愁肠不九回。
铃索无声讼牒空，妙香寮外水冥濛。长安故旧如相问，今在江西道院中。
白衫裁袖本教宽，朱紫由来亦一般。王老小儿吹笛看，我侬试舞尔侬看。
春枕梦回孤馆悄，世故萦心愁不了。山深夜闲子规啼，残月满窗天未晓。
厚味何如淡味长，充庖不羡大官羊。老妻昨夜挑新菜，酿得黄齑满瓮香。
折得桂花三数枝，云溪又寄几篇诗。诗香入在花香里，韵似龙涎火暖时。
炉寒夜坐湘山榻，雾重晨开渌口船。宁知东观神仙侣，未了南邦道路缘。
南徐把酒送行行，话我漂零倍怆情。屈指六年才一梦，更消几梦了浮生。
木落山空秋最多，登楼无奈月明何。老僧得句诗偏好，夜雪涨溪荞麦花。
丹枫酣霜压林丘，黄叶老尽岩西头。不应蔓草烟漠漠，并作粉绘苍山秋。
沽酒烹鱼送旧年，情知四九在冬前。烘来布被何曾暖，身作弯弓宿露天。
江南车盖走燕山，老子旁观袖手闲。见说新诗题甲子，桃源元只在人间。
云翁独栖冷翠谷，三月不出令人疑。圆通老僧远相报，病中忍冻更忍饥。
地拘未遂凌川势，小展如怀畏满时。造物自知生意在，玉渊金井露参差。
道是蚕忙未是忙，日长犹得事梳妆。罗敷有语何曾解，倚树偷窥马上郎。
世人莫悟此端原，兆自心机辟阖间。却向妖祠求证应，妖祠于我固何关。
雨冷风酸数日强，老怀不可更禁当。春寒幸自归将去，唤取重来是海棠。
江头野花红欲然，春去秋来不记年。寻得秦皇系缆石，青沙一色草如烟。
的的枝头浅浅黄，未先颜色占年芳。任是剪成香更裂，鼻根眼界漫商量。
靖康二年四月十，眼见耳闻信不及。三玄三要都揭开，露出法身赤吉力。
周室东迁国事非，况逢西狩获麟时。素王因绝春秋笔，痛泣风前泪满颐。
非窦太皇崇老子，呵公孙子诧周公。汉廷可是无骁勇，刺彘须烦九十翁。
雨声除夕响泠泠，元日乾坤一色冰。欲起尧夫询世事，北方风气果南行。
小亭巉绝出云间，万象升沉不得闲。莫怪诗翁头白早，时来向此写湖山。
此地何年罢战争，春风犹锁九连城。辽东老鹤归来晚，四野无人草自生。
新凉吹到数行书，香入岩花麝不如。知我京华老无力，满壶清酒载勤渠。
漠漠暗苔新雨地，微微凉露欲秋天。莫对月明思往事，损君颜色减君年。
三伏登途彻盛寒，客程犹未解征鞍。明时用舍皆公道，自是非才进路难。
世人识柔不识刚，便道黄芽色带黄。学来若到杯铅境，始信黄芽色不黄。
水殿年年占早芳，柔条偏惹御炉香。而今万乘多巡狩，辇路无阴绿草长。
我到人间未百年，恰如顷刻在三天。向来我本雷霆吏，今更休疑作甚仙。
目极江南有所思，馀□风雨落花时。钱郎应恨春归尽，独倚东风写折枝。
小桃脱萼柳梢柔，春色无边破客愁。好与永和修故事，一时人物尽风流。
人间无物比悠扬，谁道一声随夜长。馀哀到晓无寻处，吹作南湖十里霜。
经行修竹小窗轩，闭户看书记昔年。薄宦萦人尘眯目，空馀栖遁此心坚。
田头科斗古文字，石上臼洼山鼎彝。勘破世间烦恼障，醉而已矣不吟诗。
瑶池来宴老金家，醉倒风流萼绿华。白玉断笄金晕顶，幻成痴绝女儿花。
少妇红妆玉箸寒，清秋银烛对阑干。无情最是它乡月，不就仙郎掌上看。
残红新绿媚朝晴，脚到丛山眼倍明。春老物情皆有趣，只应犹欠早莺声。
秋气侵人冷欲冰，不由老境不愁生。雨声已遣侬无睡，更著寒蛩泣到明。
陆地莲开世所稀，瑶台秋色转芳菲。湘纹已自舒歌扇，金缕还应绣舞衣。
荷绕清溪柳绕庄，时时濯足向沧浪。不知水鸟缘何事，飞去飞来自底忙。
欲呼回首不知名，背立东风几许情。莫道画师元不见，倾城虽见画难成。
长安只说谁花好，君把青芦砌下栽。鸣雁也知人好事，几时衔得入关来。
盛时多士出成均，芸屋青灯教席分。自有文章成锦绣，殿头释褐奉明君。
满园佳菊郁金黄，寿质清癯独傲霜。且喜年年作花主，依然相伴向秋光。
向晚佳人逞艳妆，偶随月姊到山房。自怜老去无佳句，亦复冥搜为发扬。
雷岫庵南千种梅，含芳准拟为君开。冷香秀色谁为主，趁取花时更一来。
平阳音乐随都尉，留滞三年在浙东。吴越声邪无法用，莫教偷入管弦中。
时雨初肥芍药苗，脆甘味压酒肠消。扬州帘卷东风里，曾惜名花第一娇。
焚香重熨赭黄衣，恐怕朝阳进御迟。禁鼓五更交早直，归来还是立班时。
妙年题笔吐英辞，壮岁文章尽色丝。五字七言嫌浅俗，挥毫新制六言诗。
小雨霏霏旋作晴，北窗清润绿阴成。却缘政拙文书少，卧听帘栊燕子声。
暖气晴娇杜若洲，沙头狂客系兰舟。采苹多少江南女，摇荡春光不自由。
白苇黄茅几断魂，数家鸡犬不相闻。江南多少朱门闭，桑柘春深绿似云。
莫惊蘅薄是流芳，芬郁痴仙起草堂。试听司园须也道，主家门户自来香。
时雨时旸歌帝力，今年今雨卜年丰。路傍酒价知天道，何处醉乡眠此翁。
千古名山大道场，止因赋重遂荒凉。后之君子谁能弛，试向山前问老苍。
当年张李国长城，翻向天涯问大钧。争似圣朝公道在，庙堂端要读书人。
大雅遥从海上鸣，一时南国重连城。请看彩笔留题处，长共山光薄太清。
淮山丛桂知名久，金粟离离玉露团。老子婆娑宁办此，秋来仅得一枝看。
午时犹未识金乌，对面看人一似无。腊月黄茅犹尔许，不知八月却何如。
废宫春草正离离，零落残碑字可疑。黄鸟若知旧时事，殷勤啼绕绿杨枝。
雨阔堤长走画辕，絮兼梨雪堕春烟。东风苑外千丝老，犹伴吴蚕尽日眠。
百步阶头长进步，南屏堂上立移时。明明万象森罗处，锻炼雕镌费我诗。
能言学得妙莲华，赢得春风对客夸。乞食衲衣浑未老，为题灵塔向金沙。
饮到更深无厌时，并肩侍女与扶持。醉来不问腰肢小，照影灯前舞柘枝。
平生学道著功深，世事萦人负此心。赖有关西门下士，洛川流派得重寻。
绵绵钟漏洛阳城，客舍贫居绝送迎。逢君贳酒因成醉，醉后焉知世上情。
尽道徐熙似赵昌，墨花有韵却无香。诗人又动杨州兴，春色真疑到玉堂。
晓街泥浅马蹄过，元日虽阴气已和。处处桃花如二月，东风应比去年多。
乔婧轻拌金缕衣，杜秋断送少年时。如今纵有青楼约，长恨无花空折枝。
笙歌无处不繁华，春在莺莺燕燕家。谁看少年骑马过，娇红微露隔帘花。
阮籍刘伶智如海，人间有道作糟丘。酒中无诤真三昧，便觉嵇康输一筹。
蛙处水连围屋草，鸠时雨烂覆檐花。移过书窗金鹊尾，秪言浑似野人家。
灵源显晦岂无时，便有高人作已知。赏识先从石湖老，发扬更赖隐侯诗。
涧水泠泠声不绝，溪流茫茫野华发。自去自来人不知，归时长对青山月。
二十二馀程鸟道，一千一百里江声。江声听尽行未尽，西去出山犹七程。
行台西接大明湖，细柳新荷入画图。海石风光今古意，品题殊觉少陵孤。
高名海内尽相闻，张绪当年最不群。每忆垂杨秋色里，一翻凉雨话平分。
双阙遥瞻龙虎旗，金根羽盖自葳蕤。君王不遣先除道，沾洒分明待雨师。
水边林表几徘徊，索笑清尊不惮开。祗恐对花无好句，却成辜负一年来。
龙州入夏多风雨，山路无时一尺泥。今日开门喜晴霁，洞云片片度前溪。
湘帘卷尽思悠悠，目断遥天雨未收。莫道故园无别恨，落花流水也关愁。
湖面花开映绿波，当年曾听采莲歌。垂杨拂地云临水，举目令人感慨多。
林间缥缈出层楼，栏角苍茫万顷秋。曾是胸中著云梦，不妨此地少迟留。
参苓曾不补虚成，向老谁怜病骨清。七尺本非金石质，莫教心火自戈兵。
山鸟逢春恰恰啼，桃花流水路犹迷。何时鼠子膏齐斧，笑领白云归剡溪。
东风吹下烛龙烟，帝里河山锦绣妍。天上玉壶春似海，人间弦管夜如年。
春来十日垂垂雨，岁尽今朝亦未晴。衰老见年殊不觉，卧听穿叶打窗声。
自傍青牛种早粳，炊来玉屑满盆香。休论服日餐霞事，只此延年第一方。
二月吾庐感物华，伤春多在别人家。今年莫使春憔悴，能有几番归看花。
云卷庭虚月逗空，一方秋草尽鸣虫。是时兄弟正南北，黄叶满阶来去风。
司命霓旌款帝关，司花仙史亦骖鸾。谁人黠似东方朔，偷出名花与世看。
万山深处断人烟，溪水潺潺接涧泉。白发老僧陵上住，晋朝松在屋头边。
面崖和尚宁还俗，割鼻佳人岂解淫。老母不须投杼走，曾参别是一曾参。
平生少近竹和丝，何事清音山水期。闲听黄鹂携斗酒，露蝉还咽最高枝。
八珍一箸千金价，往往精庖贱惠文。莫道形模大刚拙，剖珠也解献殷勤。
扁舟南渡汉江来，阻雪连朝住宪台。莫道铁冠官况冷，琼瑶庭下已成堆。
雨过山村绿满陂，红芳渐少翠阴低。春风吹草依然碧，潮水浮花却自西。
绿水池边旧钓矶，何时归去濯征衣。千年城郭应无恙，祇怕风尘老令威。
万顷烟波短棹飞，一双鸥鸟弄斜晖。如今频作姑苏客，遥指当年旧钓矶。
想像泉台事岂真，来生未尽宿生因。人间欢合随流水，得似双枝岁岁新。
磬峰小小陷人坑，始道平夷又险生。不是不容轻插脚，要伊别讨路头行。
欢娱良夜喜更长，恼杀多情同舍郎。枕冷衾寒眠未得，春风只隔一重墙。
首鼠年来困两端，石屏空照鬓丝斑。归舟莫道全无物，分得蓬婆小雪山。
庭外秋风一夜生，因君归去不胜情。故园松菊犹存否，鸿雁来时好寄声。
日午风高新雨晴，残花飞絮两轻轻。垂鞭缓辔饶闲望，时复林间布谷鸣。
叠嶂层峦紫翠中，旧知雷雨起蛟龙。只今磴道千盘折，天末何年一夜风。
谁道湘妃竹韵清，玉钗敲断不闻声。如何一接君灵气，七十峰头总有情。
山居面面皆修竹，雨重时惊入屋梢。坐诵方斋旧诗句，人间那有续弦胶。
锦轴天书自帝家，丹砂金鼎驻年华。洞门长向春风里，笑对蟠桃满树花。
奉天靖难封功日，亲见文皇语白河。欲渡未能冰遽合，万人欢忭比滹沱。
漫山白蕊殿春华，多贮清香野老家。频向风前招蝶使，密通家籍省梅花。
一堕尘踪已廿年，归来犹得伴群仙。舞鸾迥鹤知何世，瑶草琪花别有天。
乃祖当年洗日功，特书赖有紫阳翁。此邦况是渊源地，好玩遗编振绪风。
几度南州阅岁华，吾生回首亦堪嗟。镜中旧日红颜改，头上新年白发多。
水会三川漾碧波，雕阴人唱采花歌。旧时白翟今荒壤，苇谷凄凄风雨多。
十日西行过永济，时时细雨湿衫衣。多情会得山神意，犹恐行人欠翠微。
东风暖迸龙蛇起，丽日晴烘玉雪香。可惜开时春向晚，不教桃李见清芳。
惊鱼时出浪花雪，短鬓凉吹水面风。远客行船秋色里，谁家吹笛月明中。
横斜银汉仙桥远，派衍金笼海国赊。地气北来知世运，喳喳传喜遍天涯。
鳌山灯月照人嬉，宣德门前万玉姬。记得那年三五夜，快行擎驾倒行归。
古寺经行知几回，山僧又见我重来。暮年欲作终焉计，不得归休只自哀。
椒房富贵有谁同，保守多因训戒功。同向清时重名爵，祗将清俭作家风。
褦襶过从不厌频，牛腰行卷墨方新。生平祗被虚名累，耐可残年乞与人。
岁华冉冉走尘沙，望着家山便仙家。竹所夜深风戛玉，道人消坐共梅花。
古木参差石径斜，日长无事似僧家。更怜地僻经过少，省得人行蹴落花。
便道还乡两月程，彩衣偏胜锦衣荣。到家且慰双亲望，膝下频将寿酒倾。
青压低枝欲破香，秋迟风燥未曾霜。枳蕃江北令人笑，更试仙山与道乡。
峡外烟云迤逦开，人家门户小楼台。青山渌水应相记，二十年前到此来。
老稚欢呼南北街，争看前日令君来。看花不比玄都观，尽是当时手自栽。
玉检金泥事惘然，苍崖翠柏自年年。不知异日甘泉树，可在仙人雨露边。
漠漠屯云翠拍天，人谣鬼咏是丰年。老农愁倚锄竿立，五谷虽成不值钱。
道前宝扇拥花骢，当日君恩第一浓。不是华清事游幸，后人那得见娇容。
谁识辽东丁令威，眼看世事熟兴衰。百年判我天休问，一笑相逢酒共持。
文章心印老传家，闲弄湖霜拭剑花。时事令人添白发，只凭书味养灵芽。
冶城东畔旧亭台，寂寂朱扉映竹开。一树碧桃都落尽，去年蝴蝶却飞来。
年少当场秋思深，座中楚客最知音。八千子弟封侯去，唯有虞兮不负心。
望望青山乱作堆，行行身到白云隈。偶逢道店聊休歇，又被匆匆诗债催。
乌桕成林稻满畦，新𥬠白酒配黄鸡。老农醉卧无人唤，日落子规头上啼。
行宫宴罢起更衣，绛烛舒光似晓晖。侍女一时传辇过，紫檀清道暗香飞。
年来高士半韩康，卖药萧然大道旁。我昔先人遗素问，殷勤赠尔及丹方。
邺王神武冠军中，夜半骑龙逐老翁。雷雨满空飞不去，至今留锁梵仙宫。
八月飘零九月来，天时人事太相催。千红万紫都看过，只有黄花与白梅。
别十三年返故居，可怜世业半空虚。布囊惟有焦琴在，乞与秋风葬阖闾。
到处逢人说傅颠，相看知是几生前。直携北斗倾天汉，去年龙宫第二仙。
别来久不见山阴，想象高秋玉雪襟。大手文章劳撰述，百年复见圣贤心。
柳絮翩翩燕子飞，小园风物总宜诗。今年已解穰侯印，输与三生杜牧之。
古殿悠悠径有苔，松扉端为野人开。匆匆不尽登临兴，有待他时看竹来。
午夜枝头时饮露，斜阳叶底惯吟风。儿童最爱声清切，愁杀悲秋白发翁。
偶向新丰市里过，故人尊酒共悲歌。十年别泪知多少，不道相逢泪更多。
朝来拔脚尘埃底，共访人间小有天。唤醒几年朱墨梦，胸中丘壑故依然。
方丈前头挂草鞋，流行坎止任安排。老僧脚底从来阔，未必枯髅就此埋。
绿老兰苕笋满林，一帘轻梦昼愔愔。东风已捲春归去，空误杨花扰乱寻。
点染青山四十年，寸缣不改旧风烟。散人漫窃江湖号，未买松江一钓船。
十年封事遗编在，三尺荒丘宿草摧。鸿宝浪传谁见得，藜灯一去不重来。
欲识真人千古心，疗饥独有杏成林。岂无世上闲桃李，要使人从实行寻。
几度登临托远思，楼中山色意中诗。西风又复来看画，却忆扁舟送别时。
青青编简炫春晖，表里工夫世所希。妙悟不烦频出户，满街尘土污人衣。
寻得幽偏养性灵，衰年惟喜少逢迎。简编随意闲舒卷，尽日禅房一味清。
青榴丹橘春冬天，课酒行歌意醒然。薄俗谩通人意过，冥将物理信流年。
间关黄鸟缕金衣，无限春愁祇自知。几度东风吹不起，绿杨枝上立多时。
忆得前年君寄诗，海边三见早梅词。与君犹是海边客，又见早梅花发时。
秾李夭桃满院栽，当年留宿正花开。而今树老僧行上，前度刘郎又独来。
一枕清风靖馆深，满庭公桧郁交阴。此时真境谁人见，月在泥丸日在心。
闻道乔仙委蜕时，痛熏鲍艾损蛾眉。纵然白獭膏能觅，谁起卿完似玉肌。
月露星河共一天，无由缩地谩凄然。金闺莫羡江湖趣，曾溷京尘二十年。
乌石山前草阁孤，风流曾集竹林徒。重来多少伤心事，眼底山河邈酒垆。
傍舍孤嫠八十馀，背无完絮况裙襦。分衣愧乏庄公惠，纸被聊将慰老臞。
斜入茅檐如有恨，高情每赖吟题遣。要知调鼎会有时，且占寒溪照清浅。
一派青原出少林，信衣到此只传心。寻常示众无人会，尽向庐陵米价寻。
银箭铜壶夜未央，薰风初入合欢床。怪来枕畔攲明月，自是君身有夜光。
寂寥扬子著书年，谁似桓谭与太玄。心赏共期千古在，莫教零落借人传。
朱陵我居青玉坛，五岳虽雄无此山。钟期老仙还未还，高山流水我须弹。
一行旌节万人从，争看前朝老卧龙。杞梓楩楠俱朽尽，就中留得两高松。
审象旁求傅野贤，商宗一梦格皇天。为霖束取岩前板，已筑王基六百年。
才见吴洲百草春，已闻燕雁一声新。秋风何处催年急，偏逐山行水宿人。
厚重何须少绛侯，世勋原自足安刘。淮阳宾客今犹在，小为将军决胜筹。
塞外逢君见所亲，壁间长挂一壶春。莫嫌混迹尘埃里，相识全归世外人。
年年暑去皆有期，今年暑去何迟迟。不知摇败几团扇，得到西风吹面时。
独持贞操立云根，春雨秋风阅历频。不觉流年成老大，眼中浑见凤毛新。
身在江西尽处山，江东家住几时还。苦吟更与风光别，一夜并成双鬓斑。
大树参天十亩云，万年直欲荫乾坤。指头小鸟来施粪，粪尽桐枝死到根。
精神何足几年支，疏广陶潜肯自迟。又触尘埃行道上，此时须记式微诗。
就莆食菜国恩优，昼锦全胜万里侯。却笑向来师尚父，磻溪不老老营丘。
北窗支枕梦幽微，隐隐神明发暗机。未可病中惊老去，会须花底唤春归。
老来百事似婴儿，美睡甘餐只自知。陋屋略如营窟世，淳风不减结绳时。
几年埋没乱荆榛，轩槛移来特地新。何事临风忍相对，伤心一曲旧亡陈。
道人钟梵久寂寞，倦客弭车聊静便。我亦云山闲衲子，平生香火旧因缘。
二难千载牛山事，压尽当年虎帐功。始屈终伸天赫赫，皇家特地侈真封。
大君仁圣迥非常，远似唐宗近宋皇。访道先过赵普宅，哀贤还吊魏徵丧。
紫锦香囊细簇攒，开时长得在春前。丰姿只许江梅并，不让山樊与水仙。
图经旋展认邗州，童稚传闻老始游。一曲倚楼怀古调，烟空漠漠水悠悠。
宝地久无狮子吼，野狐时复出蒿莱。回看佛骨青霄上，照彻寒山万劫灰。
伊洛遗书遍讨论，微言千古破童昏。要知此老殷勤意，送与君家好弟昆。
篱下花逢少酒钱，何如潭上酌芳泉。颓龄此去凭料理，四百添书甲子年。
故人不见意何如，流水孤村处士庐。犹记去年霜橘熟，分甘曾得寄来书。
子晋鸾飞侍帝班，吹台今在碧云闲。高秋白月霜风夜，时有笙箫赴洛还。
弹铗无鱼归未期，他乡风雨倍凄其。那堪枕上鸡声起，绝似楼头话别时。
风回长袖自郎当，斜倚幽斋怨夕阳。莫道柔枝能带雪，罗衣偏称玉为妆。
水非沟壑龙方卧，木是梧桐凤始栖。莫道男儿无去路，碧霄云外有仙梯。
攒峰夹岸若云稠，下有飞泉一线流。春草深时多瘴厉，行人驻马不堪愁。
渐老看花似隔烟，诗情欲懒上滩船。绯桃红药输年少，把雪吟霜却少年。
戛玉敲冰声未停，嫌云不遏入青冥。争得黄金满衫袖，一时抛与断年听。
道隐曾窥反接猱，急人尤喜施圭刀。浮生不絓秋毫外，肯把长闲博暂劳。
红绡春堕彩云中，蜀锦吴绫一日空。应是天孙擎好手，特教凡世扫群工。
南憩番禺北抵燕，片帆西上驻荆门。平生不作东瓯梦，荔子丹时念灌园。
小国佳人窈窕娘，春风环佩素绡裳。千年独抱灵均怨，夜结明珰献楚王。
河阳老将惯登坛，见说天山战垒残。六郡于今年少在，谁将尺组系呼韩。
西子湖头二月槎，到来剥啄日将斜。主人原是孤山鹤，长定花时不在家。
荞麦花齐晚稻黄，今年此地是仙乡。篮舆又作山中去，敬为神龙一瓣香。
翠眉红袖拜尊前，撩弄春声入四弦。坐少车公还不乐，为君重奏醉思仙。
东阁高悬如道院，人言幕府最清严。印封不动坐终日，满树梅花雨一帘。
老竹帖妥不作奇，嫩篁翘翘动风枝。是中有目世不知，吾宗落笔风烟随。
弄晴雨过秧针出，花信风来麦浪寒。想见丰登民讼少，长官行摺道书看。
归来伴鹤一琴存，道是元公几叶孙。千载断碑无泪洒，庆符人解颂遗恩。
老子田园归兴豪，已将功业付儿曹。庭中手种梧桐树，他日朝阳看凤毛。
一片澄心似太清，浮云了不碍虚明。夜深人寂浑无寐，时听空庭落叶声。
青松白石不沾尘，野服科头意自真。一坐空山非易得，十年南北倦游人。
君思曲水嗟身老，我望通州感道穷。同入新年两行泪，白头翁坐说城中。
若将有限计无涯，自困真同算海沙。随顺世缘聊戏剧，莫言河渚是吾家。
有道真为万物宗，巉然使我叹犹龙。晨鸡底事惊残梦，一夕清谈恨未终。
罪出经年怜我深，要存男子此胸襟。闻言废食更流泪，是我怀君一念心。
懒入寿宫供贵主，难凭庾驿寄时贤。不如吹入霜天角，尚为君王戍北边。
高原极望秦川阔，危栈横空蜀道长。多谢终南山色好，迢迢相送过岐阳。
雨净关河不受尘，一时吟眺薄秋旻。树头黄屋如看画，马首青山欲近人。
无奈篷窗雪打声，梦魂才稳又还惊。枕衾如许犹嫌冷，多少阎闾睡不成。
蚕老茧成不庇身，蜂饥蜜熟属他人。须知年老忧家者，恐是二虫虚苦辛。
乌帽笼头发似银，厌骑羸马踏红尘。今朝又醉秦淮酒，共插黄花少故人。
人言慷慨轻生易，只有从容就义难。说起玉颜贞烈事，风吹老鬓鬓毛寒。
一念无为付道耕，百邪还听敛心兵。本原能与天同体，三代功名始可成。
柳深何处可藏鸦，窗绕长廊绿暗纱。造物惜春知有意，薰风时一度杨花。
恰在贳金醉砚直，又逢古洛蔡公碑。摩挲不忍教他去，笑杀典衣偿直时。
梅花篱落菜花畦，春水平田酿燕泥。健事老翁头雪白，一蓑烟雨自扶犁。
万错生于一动闲，老夫不是不知还。春风百里回头处，莫怪移文到北山。
文定去营衡麓宅，仲容自老籍溪傍。祇令风月无人主，今代玄英更姓方。
独袅吟鞭下水涯，呼童回折暗香枝。遥知野径诗成处，正及山房雪霁时。
驿骑归时骢马蹄，莲花府映若邪溪。帝城人日风光早，不惜离堂醉似泥。
愁于望处一时销，山亦霜前分外高。枸杞一丛浑落尽，只残红乳似樱桃。
少年把笔便班扬，咳唾珠玑落四方。岁晚寒窗浑忘却，瓦炉香细雨声长。
多著襦裙少裹巾，形容苍槁意清真。旧时论语都忘记，难做深衣社里人。
嵯峨台殿倚层巅，古木长云上界连。太液无风开玉镜，时时飞翠落晴渊。
半垂罗幕护红妆，闲系青骢在绿杨。楼上日长时度曲，路边风过忽吹香。
几度来游几赋诗，又因将命到灵芝。三呼祝了君王寿，偷眼湖光立片时。
天风吹入紫云层，高阁逢秋快一登。多少傍花随柳意，还馀一个玉台僧。
晨起梳头忽自悲，镜中亲见数茎丝。从今休说龙泉剑，世上恩雠报已迟。
万峰西走白云平，二仲来时小径成。登望更谁知此意，楼前何限太行情。
武帝胡髯已上天，肯留方朔世间年。仙宫似起偷桃狱，且向莲花峰际眠。
忆昔坡头接锦袍，深堂披卷效微劳。三年重得同清夜，宫烛风帘见月高。
常记林间烧笋时，饱餐香饭浪吟诗。如今白发王城里，甜苦堆盘只自知。
满枝晴雪照青霞，旧识桃源晕碧花。俯仰京尘隔年梦，东风犹认故人家。
岁朝伊轧上蓝舆，酷似当年在帝都。柔橹数声杨柳外，小舟逗晓过西湖。
山河影子无还有，玉兔嫦娥幻与真。我欲虚空都打碎，老夫拄杖捷如神。
一曲清溪绕舍香，相迎猿鹤意安详。道人采药归来晚，松下残棋满石床。
黄叶山川知晚秋，小虫催女献功裘。老松阅世卧云壑，挽著苍江无万牛。
我本玄真老孙子，意托纶钓相娱嬉。浮玉山前一瓢酒，颇恨时无颜太师。
此是徐家第几村，千年老树有盘根。轮囷不入公输手，樗散长蒙造化恩。
鸡犬无声白日闲，一筇九节过眉班。会须俎豆三高上，且寄风流二老间。
秋蝇知我政哦诗，得得缘眉复入髭。欲打群飞还歇去，风光乞与几多时。
昔年归去觐松楸，里社亲朋共劝酬。屈指今过十八载，故□强半是荒丘。
穿青度碧白云中，山正奇时路忽穷。引道老农辞我去，与君更上最高峰。
眼见儿曹病骨苏，将言无鬼未全无。少陵总有花卿句，不及吴郎一字符。
紫陵亭榭已千年，圣水笙箫亦悄然。见说霞香三百里，只知天上葬神仙。
佛屋连延跨翠微，看云手版向曾持。重游不是寻春去，冷眼漂花捲絮时。
老病京郎敌郡郎，故人相见酒杯长。此情此意谁知得，海阔云深共渺茫。
不随星使溯河流，却向荒矶侣白鸥。我本绿蓑江海客，十年空忆在沧洲。
几年无事傍江湖，醉倒黄公旧酒垆。觉后不知明月上，满身花影倩人扶。
写来犹是挟春娇，想见当年魏与姚。花外小车看未了，杜鹃声里洛阳桥。
三洲清玩忆年年，杖履真游兴浩然。一幅寰中仙岛画，翠涵虚壁自开天。
缓带轻裘物色佳，千年遗像见恢谐。光风霁月容疏放，射虎归来自种槐。
化城文运自今昌，东璧星辉接水光。最喜台成龟出洛，道南回首日扶桑。
陇汧归路渺漫漫，且向金笼刷羽翰。院静日长频送语，时时图得主翁看。
横波一网腥城市，日暮江空烟水寒。当时万事心已死，犹恐鱼作故时看。
对影高歌又一篇，一篇歌罢一凄然。子期死后琴声在，流水高山自岁年。
华发还来炤玉溪，斑衣常是梦中啼。孱陵尺素何时到，家立相如客舍西。
广寒宫殿近瑶池，千树长杨绿影齐。报道夜来新雨过，御沟春水已平堤。
老年犹自爱观书，晤语无俦意有馀。鸟雀近人庭日暖，起扶筇竹步徐徐。
亦知世路薄忠贞，不忍残年负圣明。只待东封沾庆赐，碑阴别刻老臣名。
斩新曲径治西园，野色春来已可观。便好作亭供客醉，望中流水有时乾。
又携新酿下阶除，老脚寻春少不如。白首相知正相乐，沙村何事欲膏车。
不识康庐真刺史，可怜德祐假平章。木绵老鬼死遗臭，万古秋崖姓字香。
君问归期未有期，迩来中酒起常迟。山长水远无消息，指点庭花又过时。
谁遣相随入醉乡，只将杯酒送年光。可怜常侍坟前土，千载何人酬一觞。
背犊腰牛忽解颜，摩挲一饱政相关。王于霓望无终极，孰与侯邦年岁间。
老我衰颜百念煎，梅山少我十三年。人生不问寿长短，得一日宽皆是仙。
愧我粗官耗太仓，及瓜而代合耕桑。蚕筐阁了修秧马，老稚时时亦酒浆。
惠勤已蜕老欧仙，物逐人非井便乾。不是坡翁重到此，此泉安得到今寒。
语言道断转玄枢，千圣机关尽密符。接向上人通一路，拳头竖起莫嫌粗。
溪中士女出笆篱，溪上鸳鸯避画旗。何处人间似仙境，春山携妓采茶时。
雪绕鸳湖景绝尘，王恭鹤氅倍风神。此时为子遥相忆，欲作山阴访戴人。
三年桴鼓寝疆封，赞政河阳花更浓。烂熳仙桃春色蚤，更看城锦媚芙蓉。
痴儿插地栽杨柳，杨柳无根插便生。我亦无根常作客，四年漂泊大梁城。
试问桃花几度新，武陵深处旧迷津。也知圣世非秦日，移向东都别作春。
寒宵劝酒君须饮，君是孤眠七十身。莫道非人身不煖，十分一盏煖于人。
江上羊裘把钓翁，一竿烟雨致时雍。客星祠下山千尺，不在云台彩画中。
近城故有武王台，拂云千尺高崔嵬。谓之朝汉乃非是，岁时嘉会倾尊罍。
云间古寺陆机宅，草木萧森鹤不来。惟有溪头老梅树，霜花犹是旧时开。
骑鹤东回驻翠岑，空山还破寂寥音。寒云锁断溪头路，瑶草年来满涧森。
才闻歌板情难忍，支枕呻吟二竖婴。天上楼成邀李贺，山中石老失初平。
老去心情百不宜，未甘清影坐成移。虽然书卷衰无味，差胜敲棋卷白时。
朱颜早慧竟无年，冷落歌楼及舞筵。莫怨小乔轻弃我，朝云衔恨别坡仙。
不向西山陪玉匣，思来北塞引雕弓。何年始遂从军愿，无定河边作鬼雄。
对客莫谈当世事，闭门且读旧时书。蓬莱献赋心犹在，只恐无人荐子虚。
据见定时俱是足，苦思量处便成痴。请君打退闲烦恼，啜粥烹茶细和诗。
三岁甜酸学语儿，能来壁下看题诗。当时戏发十年问，添我无穷今日悲。
汝阴太史万签藏，酸枣先生六世芳。豹尾属车留不住，却寻陈迹海陵仓。
沈水烧残日未西，旧书读罢卷重披。傍人欲识闲中趣，看取先生宴坐时。
钝根不会世间机，且作东山老住持。有个旄牛闲拂子，用时由我不由伊。
文科名峻归宁日，卿部官高致养时。罔极是恩谁报得，更缘霜露有馀悲。
见说当年鲁女冠，长年向此饵金丹。一朝羽化无人识，野鹤孤猿绕紫坛。
云雨分飞二十年，当时求梦不曾眠。今来头白重相见，还上襄王玳瑁筵。
四壁萧然犬自驯，年来食粥甑生尘。相逢未暇寒温语，请效参寥作故人。
曲槛无人花乱开，都梁烧尽日西颓。年年剩得腰如柳，空看昭阳舞队回。
虎头牌子织金裳，北面三年蚁梦长。借问一门朱与紫，江南几世谢君王。
梨花有思缘和叶，一树江头恼杀君。最似孀闺少年妇，白妆素袖碧纱裙。
先自逢春老倍伤，两檐疏雨更淋浪。眼前无复新幡胜，只有寒菹照庾郎。
夜凉欹枕数清漏，秋早出门怜露花。莫道五湖归未得，山城十亩旧桑麻。
无数溪山供指点，登楼盘礴时挥染。峨峨洋洋笔底飞，米苏见说皆焚研。
不是伤春著句迟，似醒犹困欲晴时。从他野草闲花见，已自雄蜂雌蝶知。
烟霞锁断海中山，未许红尘度石关。道侣赌棋松树下，误敲星斗落人间。
枫叶林边有泊舟，夜深风雨总成秋。年来自是频为客，一度听歌一度愁。
古寺相寻两度来，孝思共写百年怀。西风红叶桐园曲，四望青天一快哉。
目成可意亦不浅，思是罗敷旧姓秦。莫道使君自有妇，愿为解佩汉皋人。
兄弟同登年亦同，羡君墨妙更文工。我惭潦倒头仍白，拟学韩豪一送穷。
两过道人争一蓬，岂非名号偶然同。樗翁赖是无权柄，往问无家铁壁翁。
两处诗家隔一山，此心知得两心闲。君才终与鹏腾海，我老甘从骥伏闲。
何年跨鹤下浮邱，满地清风水石秋。遗下仙人双舄在，孤亭长共白云流。
未登七十早还乡，终日高吟酒满觞。访我飘然又归去，万松庄里引年堂。
昔年曾到十三楼，一日西湖十顷秋。寒碧轩中最宜暑，只缘修竹近清流。
耐守春寒惯客身，时将冻笔斗芳晨。悬知世事皆云过，惟有文心向雪新。
每到清明便黯然，介山风雨政堪怜。人情信宿矜相报，莫问相从十九年。
涿水茫茫何处边，此台名姓为谁传。未论跨鲤当年事，有许溪山意亦仙。
浅山如霁水连天，江北江南路几千。入梦老亲双白发，归欤早及菊花前。
河东股肱吾倦游，上书谒告行且休。世上浮荣沾即厌，不将名姓托曹丘。
世降文衰失正儒，韩公卫道辟杨朱。诚通衡岳开云阵，义信遐荒化鳄鱼。
宦游飘忽十年间，持节重来见旧山。惟有潺湲庭下水，无心犹伴白云闲。
痛忆分题把酒时，暑寒谁遣隙驹驰。芙蓉风露梅花月，又费骚人几首诗。
先公磊落传胪处，老父迂迟失马中。未必远寻鼌董策，青箱犹可献重瞳。
公度关山寄我诗，当时羡我免驱驰。后来两度关山外，属我驱驰公不知。
砌下罗裙湿露香，芳茎时复罥衣裳。小姨只斗忘忧草，那识怀中有断肠。
不道世人贫可怜，乱飘宇宙湿厨烟。居高润下泽自普，只可在山如去年。
分随猿鹤老隈支，趋诏重来两鬓丝。解后一觞莫辞凸，能禁二十载差池。
朱楼不识有春寒，隔岸何人尽日看。为惜年光同逝水，肯教桃李等闲残。
夕阳欲下行人少，落叶萧萧路不分。修竹万竿秋影乱，山风吹作满窗云。
适自相遭各有时，莫悲团扇与秋辞。班姬不死天无准，定悔当时作许悲。
遥睇青冥绝险生，山翁相指乱云横。不知身世在何许，但觉满怀风露清。
瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
胜地宽闲旧卜邻，耆年得意辟高门。中吴昼锦如公少，好作坊名贲故园。
玉堂退食苑钟迟，不觉花砖日影移。忽报故人来问信，相逢却说故乡时。
古涧荒郊人迹少，几枝摘索为谁芳。因思陋巷甘岑寂，为己工夫味更长。
何须倾意扣图澄，眼见狂刘一鼓擒。绝胜沤麻池水上，老拳毒手日相寻。
百尺排空玉笋青，山人端不负山灵。谁分望帝陵前锦，自是当年役五丁。
岸上行人莫叹劳，长年三老政呼号。也知滩恶船难上，仰踏桅竿卧著篙。
明窗脱帽见蒙茸，醉著青鞋在眼中。束缚归来傥无辱，逢时犹作黑头公。
欢欣歌饮皆从欠，乐极悲哀自此生。不见古人成礼处，主宾百拜只三行。
玉辇曾经野寺中，宸书犹在翠华空。断碑世远无人识，落日莺啼古殿风。
雨窗寥落诵君诗，芍药西园寄一枝。那复旧游春未晚，长洲苑里欲开时。
西山为我晓烟开，正尔癃钟造物哀。更欲细看阴岭雾，老龙将雨出山来。
万松林里夜萧萧，月影来时转寂寥。试看影从何处起，正东峰水上波摇。
潘壁庄盆事未殊，人间哀乐总须臾。情知汝去终无憾，频道归泉得侍姑。
四十容光朝镜川，五千文字暮床边。傍人欲问农家事，惟有春风是旧年。
不假研磨丹与青，只将墨妙夺天成。始知春力无虚实，老竹横穿栋柱生。
千年忠孝归图画，百卷风骚动冕旒。一尉南州成底事，可怜夜壑遽移舟。
山禽白头如老翁，一双相命复相从。秋田无禾苦不饱，下上胡为荆棘中。
青青麦陇鸟相呼，淡淡长空尺霭无。驿道宽平人语好，共知明日到皇都。
琉璃堂里当时客，久绝吟声继后尘。百四十年庭树老，如今重得见诗人。
神文道本可言形，退也能藏用即行。要得任牵驴狗在，无端何似借书生。
诏书三度落坤维，为白云溪独掩扉。我愧俗疏来访道，不逢斜日又空归。
西山青处近家乡，先世衣冠正此藏。明日千门俱祀岁，坟前谁拜一炉香。
华表苍烟锁墓田，竹乡乔木尚依然。承家幸有贤孙子，翰墨流传过百年。
六朝冠盖俱尘土，到氏今无苗裔存。当时任昉过田舍，野老犹记查林村。
皋桥依旧绿杨中，闾里犹生隐士风。唯我到来居上馆，不知何道胜梁鸿。
古桧沉沉万籁微，祥光萦绕锁瑶扉。石间怪底泉涓滴，却是老龙行雨归。
忆昨山阴峰上头，山腰云雨半含愁。苍崖壁立题名处，光怪时时射斗牛。
忆昔中华年少壮，相逢海角意何如。惊人老境便如此，还解同尝橄榄无。
尺八翩跹凤鸟文，雌雄追逐气凌云。怪来花下如相识，曾是当年鹳鹤群。
露白风高木叶稀，客行早已及寒衣。离家不道关山远，秋梦犹能夜夜归。
篮舆亟欲到柴门，终日驱驰亦苦辛。野外莫嫌车骑少，笙歌两部自随人。
春事违人去若狂，便惊𫛸鴂怨年芳。儿童强作留连意，拾去残花学试妆。
谁家多竹门可款，临要阁前沙岸傍。谩道薰风能解愠，正应苍玉自生凉。
行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
商辛自底灭亡期，保障全空聚茧丝。谁识华山归马日，易于渭水钓鱼时。
中郎万里寄军储，海饷登莱似国初。若道全辽堪郡县，只消家令几行书。
三百年中天下工，密移山水入号钟。世间会有孙枝在，自是知音不可逢。
迁客一亭眠海滨，当时谁号谪仙人。花汀柳市无疆界，尽是乾坤一样春。
故山未敢说归期，十口相随又别离。小雨初收残照晚，阑干西角立多时。
檐间百啭已莺声，枕上千山尚未明。老去只知难得睡，儿童何用报阴晴。
却暑回飙入暮林，衰蝉无力尚微吟。不须更问秋多少，著蕊黄花已可簪。
彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
伤春那作送行诗，短棹轻帆驻片时。烟雨满村桑柘绿，杜鹃声里忆归期。
山中无复物外想，梅花开落又新年。人生已分事多少，拟结诗翁向上缘。
百年公论分明日，几度人情反覆间。独有空山飞鸟倦，不因风雨解知还。
出谷闲行野杖随，水南村北夕阳时。山禽也解轻儒服，谁更中林独下帷。
谁人得似牧童心，牛上横眠秋听深。时复往来吹一曲，何愁南北不知音。
烟策西归背九衢，锦城春色遍平芜。它年定有乘槎客，知是严君隐蜀都。
病里看花更惜花，谁分秋色到禅家。一年一度催人老，相对无言日又斜。
不到藏云四十年，寺名重换屋新迁。清泠不变当时味，只有庭心一眼泉。
阴雨先晨作大寒，东归道路恐难乾。故园梅树花开未，犹拟春前十日看。
夜静天中星历历，晓来坛上月娟娟。皇图巩固中兴业，帝祚遐昌亿万年。
时脱蓑衣当酒钱，江天身世一渔船。七旬衰老人无识，林下休官十五年。
竹树参差映碧纱，槿篱茅屋两三家。前溪一望人烟少，水鸟双飞上钓槎。
旧留岸柳千株老，新种池荷一度开。此是可翁题咏处，元戎领客喜同来。
身未立间终日苦，身当立后几年荣。万般不及僧无事，共水将山过一生。
桥畔修篁下碧溪，君家元在此桥西。来时不似人间世，日暖花香山鸟啼。
日插名花三两枝，瓶中开落梦先知。酒中时有荼蘼片，香赖闺人拾不迟。
牡丹花畔鹤精神，飞并云林似倚人。万里青霄不归去，洛阳能有几时春。
报本丹诚誓不渝，每逄欢乐变忧虞。会须遂却中年愿，孝子忠臣不二途。
何郎载酒别贤侯，更吐歌珠宴庾楼。莫道江南不同醉，即陪舟楫上京游。
杳霭冲融烟雨间，攀跻经涉几重关。洞天见说非人世，何似蓬莱海上山。
新绿园林雨过时，黄鹂无语恨春归。杨花怕逐东风去，搭住阑干不肯飞。
八万四千毛窍里，如来禅与祖师禅。一回白汗俱通畅，忌口更须三十年。
竹树藏山石作门，鱼矼水带洗花痕。莺声又在鸡声外，老不胜官只住村。
翠管银罂旧事传，新春剩喜在新年。巧裁彩胜迎佳节，更祝君王寿万千。
梦入黄鹂紫殿阴，天津空费杜鹃心。宣和玉辇君休问，老在西风五国林。
雪真珠布满阶庭，急把杨岐破屋撑。死伎穷时机路活，倒骑驴子弄蹄行。
不走瀍东走涧西，八年迎送愧山妻。长思醉卧高堂上，满枕春风听竹鸡。
西泠十字首驰黄，道我诗篇胜梦阳。古调新声俱第一，肩随不敢逐飞扬。
夹屋青松翠霭中，去年经此亦匆匆。重来乌石冈头路，依旧松声带晓风。
自有渊明方有菊，因人千古得嘉名。一年好处君须记，翠叶金华刮眼明。
两月重倾畏垒心，韩江分手更披襟。延津龙剑何时合，千里鱼书可数临。
西风落叶满秋林，酒尽骊驹别思深。君遇故人如有问，谓予犹抱昔年心。
反虏鲸鲵世共雠，汉公勋业过伊周。市门洒泪尘埃里，谁与朝廷植委裘。
三杰同归汉道兴，拔山馀力尔徒矜。泫然垓下真儿女，不悟当从一范增。
未忘一笑杯盘乐，终爱忘言气味长。多惭居士梅花供，举世何人解识香。
道人遍阅世间人，休咎先知若有神。多少媸妍归藻鉴，祇缘唐许是前身。
树桑五亩育鸡豚，器用匏尊老瓦盆。旧礼诸儒都坏尽，西家却有典型存。
澄波湛湛接新秋，月子波心印一钩。荷叶乱花看不见，夜深时有小龙游。
道言不死真成妄，佛语无生更转诬。要识死生真道理，须凭邹鲁圣人儒。
病躯何处识君恩，卧地无令四体勤。客诵舍人诗句好，几将笔砚一时焚。
古有道人皆朽骨，世无价宝是元身。天公作意相裨补，又见咸淳第二春。
世间准拟转成痴，静里高人一笑时。无米竟无二丁传，有花却有四娘诗。
海棠昨日始萌芽，一夜惊雷发万葩。老眼恍然何所得，凌云庵外见桃花。
金蕊霞英叠彩香，初疑少女出兰房。逡巡又是一年别，寄语集仙呼索郎。
雪残宫瓦欲生烟，已觉风光变旧年。应自东皇报春后，又扶君德进忠贤。
广厦须增千万间，普令寒士尽欢颜。少陵自处知何所，低小茅檐燕往还。
昨日临川谢病还，求田问舍独相关。宋时有井如今在，却种胡麻不买山。
翠窦连空跂可攀，飞仙时下五云端。公车不暇频游此，今日才来可谓难。
楚水吴山未了因，匆匆魂梦客边身。拒霜已是何年种，刚得今朝作主人。
灵汞元非是水银，丹砂不赤太迷人。此般真物谁能识，识者骖鸾脱世尘。
年来念念欲深藏，颇觉看书气味长。莫怪囊空无一物，犹能分笋送何郎。
此理分明见各偏，何时讲习到同然。寄书好与随庵道，千里元来共一天。
九陌红尘扑帽纱，囊书几度进官家。近来不甚知时事，只是栽桑不种花。
风流看尽当时事，夜夜擎灯绣帐前。野草荒田自他日，断无外传与伶玄。
铮然梧叶响敲风，凉月疏星秋正中。万顷水花浑老尽，一簪醉日倚残红。
雪消遥望五云深，万里寻春到枣林。今夜独添游子泪，明朝应是隔年心。
人在江干月上卮，不妨想像一篇诗。月来即是葵窗至，对景成三忆曩时。
苍天似悯斯人困，故向云中撒与钱。钱若了时民又困，何如只赐与丰年。
试登秦岭望秦川，遥忆青门春可怜。仲月送君从此去，瓜时须及邵平田。
闻道山中贤长官，种花不肯放春还。故知车马红尘地，催促东风不得闲。
筛金镂玉影飕飕，一片松杉不断头。钟梵声残寒汐外，石床常拥四时秋。
十年车马傍星霜，不向仙池忆凤皇。高阁祇今题卧治，怪来长孺薄淮阳。
生平然诺重金樽，不受贫交说报恩。遇客道逢倾十万，携家相谢不开门。
秋花少似春花红，眼明见此木芙蓉。斜临野水作清镜，似照晓妆浓未浓。
梦魂惊断石桥边，身带烟霞入万年。宾主相逢意良厚，永嘉缝掖永嘉禅。
长夏居间白尽眠，野亭终日但闻蝉。帘前时有南风入，送得荷香到酒边。
江上秋风宋玉悲，长官手自葺茅茨。人生穷达谁能料，蜡泪成堆又一时。
当年溜雨三千尺，回首丘山力万牛。故作轮囷攲绝壁，苦心苍节俯清流。
闭户垂帘尽自如，兀然终日拥红炉。得归足可优游老，此地何堪养病躯。
四方无事太平年，万象鲜明禁火前。九重细雨惹春色，轻染龙池杨柳烟。
万里清光步步旋，凌波顾影为谁妍。柳梅疏处吟秋夜，未必年年个样圆。
千门万户总光风，别有昭阳一样红。谁道翠华游幸远，又移春色醉重瞳。
开时浑不待春光，一蕊银釭冷焰长。檐影无风深处静，不愁蜂蝶暗偷香。
石坛秋昼下云旗，铁锁峰前暂别离。一夜珠宫新露冷，步虚直到月斜时。
潇洒流年老铁冠，鬓毛虽白寸心丹。天书重叠叨天宠，骢马长鸣宇宙宽。
南朝人物尽清贤，不是风流即放言。三百年间却堪笑，绝无人可定中原。
春来草色想河关，远道绵绵不可攀。翻恨白云飞去疾，夕阳千里露童山。
瑞锦窠应对锦郎，谁将灵种到幽坊。山深月冷梅花老，压尽群英是此香。
出处荣枯一笑空，十年社燕与秋鸿。谁知白首长河路，还卧当时送客风。
清溪南面是陈山，列嶂舒屏紫翠间。几度捲帘成晚对，白云时共鹤飞还。
道造精微更有文，绛侯应愧不如君。试将武事论诗笔，句法严于细柳军。
钟阜龙蟠第一山，孝陵遥在五云间。四时有典严朝谒，簪绂常陪侍从班。
不受红尘半点侵，月中时听凤孤吟。涔阳望断兰旌远，锦瑟一弹秋满林。
洗尽妖氛喜乍晴，风生万马四蹄轻。天时人事俱相契，敢有纤儿更弄兵。
早以儒冠对紫宸，三朝遭际忝臣邻。深恩未报身先老，为语儿曹合致身。
舟回林麓行犹系，月出湖心碎却圆。佳景当年游不极，更劳飞梦到江天。
云头月出倚楼看，老桂深深发广寒。底事嫦娥深爱惜，他年摘为少年簪。
散花丈室拥天姝，金粟如来安稳无。不二门开唯一默，对谈还许老文殊。
九秋硕果烂枝繁，中养蟠桃千岁根。政用斯时祝箕寿，永扶皇极正乾坤。
灯笼白葛扇裁纨，身似山僧不似官。更得双蕉缝直掇，都人浑作道人看。
道大宁容小不同，颛愚何敢与机通。井疆师律三王事，请议成功器业中。
四大不须先后觉，六根还向用时空。难将语默呈师也，只在寻常语默中。
恰好农时踏翠烟，睡龙惊起雨公田。官程便作乘闲看，不用扁舟学计然。
满阶槐影日迟迟，帘捲南薰景最宜。红杏碧桃都过却，如今正是蜀葵时。
野人本是神仙客，绕身明月光达达。眼中欲识明月时，须问膝头穿一榻。
曾有诗矜白鹭闲，一生诗眼乞山漫。朝来更觉忙于我，雪冱苍溪不道寒。
几年散放桃林后，馀四百蹄犹可骑。揽镜挂书多自在，能骑惟有一凝之。
越山千万云门绝，西僧貌古还名月。清朝扫石行道归，林下眠禅看松雪。
当年淮水未归时，紫塞天尘玉座知。今日临边须老子，莫辞万里拥双麾。
五百健儿乘锐出，十三个贼一时来。行粮功赏俱乌有，兴尽翻然解贼回。
搅乱春愁是柳枝，销魂多在送迎时。风丝试舞才迎到，露叶含啼又别离。
江南菊少开金色，只有霜葩杂御黄。乞得黄花真爱惜，明年剩种压群芳。
曾笑贫儿夸暴富，又怜老姥作贫婆。提筐植杖沿街乞，餍足墦间不较多。
东君意浅著寒梅，千朵深红未暇裁。安得道人殷七七，不论时节遣花开。
林下相从知几年，好因缘是恶因缘。虽然不受灵山记，鼻孔依前著那边。
春草原头雨湿烟，夕阳渡口水吞天。披图坐我风蓑底，一梦长林二十年。
直须意遣凡庸道，所以难言论秘奥。先令顿悟了然空，方扣玄关驱烦恼。
折得梅花第一枝，雪儿唱得雪中诗。扁舟夜半人归去，正是王猷访戴时。
常瞻南极画图中，寿相偏宜九节筇。珍重阿戎来寄我，惭无林下老仙风。
白鹭黄龙转吐奇，金凫银燕逐参差。芙蓉别殿轻烟散，知是蓬瀛不夜时。
青楼翠幕舞纤腰，金屋银屏贮阿娇。二十年前豪侠客，相逢犹是说前朝。
天命何曾分楚汉，自将南北限鸿沟。当时应恨乌江水，不与君王照白头。
老红新绿驻烟波，无奈青皇促驾何。又是一年春事了，杜鹃声里夕阳多。
祥符赐额海会寺，四百年来弹指过。试问竹林桥下路，往还曾见几东坡。
函谷关西几度游，至今紫气未全收。青牛老子头如雪，莫怪山人浪白头。
主人去后客来过，丹灶重重锁薜萝。满院碧桃花寂寞，春风不似旧时多。
山雨晴时已是秋，苑中行殿日华浮。长杨十里旌旗宿，不使飞霜入画楼。
的历丹饴妃女唇，含来名重不胜春。柏梁台上刘郎老，断送因他郭舍人。
老眼山林自是宜，卧龙春晚夕阳迟。芒鞋竹杖经行遍，绝胜篮舆喝道时。
似是根株食辣虫，知君苦梗老霜风。功名莫道全无意，火气腾腾浮面红。
小岭明明属小支，傍山论价与山违。巢由去后箕山老，夜夜天云隐少微。
晓渡滹沱觉有霜，白沙官道草茫茫。秋深不见河冰合，犹听行人说汉光。
梅霖倾泻九河翻，百渎交流海面宽。良苦吴农田下湿，年年披絮插秧寒。
麦垄漫漫宿藁黄，新苗寸寸未经霜。手中马箠馀三尺，想见归时如许长。
少年见说张横浦，曾访南安旧谪居。趺迹宛然存石础，至今重到已成墟。
惨惨江云生日莫，摇摇征雁唳风前。此时不饮愁千斛，孤负淮东载酒船。
埽地阴云拨不开，北风吹落豆楷灰。相逢父老应相笑，直待山头白后来。
宛转松蹊入五峰，更临危阁半晴空。山花鸟语皆真趣，谁是韬光傲世翁。
嫣然带雨湿胭脂，却似去年霜叶时。说与谪仙浑不识，向人谁咏雪香诗。
十家血染市朝红，更涨馀波及李丰。老子庄生真毒手，子元子上即而翁。
浮云去住水西东，一度韶华又复空。多少春风归嫩柳，更无颜色向残红。
牙板声中敛翠眉，时应歌我遣怀词。岂知薄宦飘零去，无复风情似旧时。
幞被当年去省房，村沽空忆御流香。花城不靳分新酿，应笑三升恋帝乡。
钗头新绿荔枝红，那与江桃色味同。闻道端明新进谱，一时殿阁起薰风。
一枕黄粱梦欲残，死生大海浪漫漫。鬓边白发休除却，时向窗前把镜看。
山前汉使尺书飞，山外胡儿匹马稀。击鼓吹笳醉边月，今年无事着戎衣。
当年齐赵倚黄昏，曾叹蒙恬灭子孙。一日上天沾五鼎，依然蜚粟度龙门。
十年闻问不逢人，一面相逢过所闻。高士不应轻俗士，欲将污脚上垂云。
阳数重时阴数残，露浓风硬欲成寒。莫言黄菊花开晚，独占樽前一日欢。
剑阁清尘犯属车，纲骡驮得荔支无。却嫌画史才情少，不作承平舞马图。
蒲城来往愧年除，赪尾柔毛从酒壶。唯有曹君不相弃，故穿深巷送屠苏。
浩荡春风雨散丝，暗移春色上花枝。云阴半捲龙楼晚，正是词臣退直时。
一灯相对不成眠，坐数寒更意惘然。惆怅故园归未得，客窗明日是新年。
花残爱日惟愁尽，病渴逢觞却厌多。不分闲中觉春老，强搜诗句逐阴何。
一声迸裂青山竹，半夜沾残病客衣。还道离于天上去，不知何苦只思归。
镜湖湖水滑如油，狂客归来上钓舟。惆怅无因见李白，西风吹老芰荷洲。
踪迹年来逐转篷，宦情乡思与君同。至今尚忆闲边趣，十里溪山一短筇。
梅从云坞冷摇春，玉雪浮香不著尘。愚谷斩新肯拈出，一时全露法王身。
身世浮云任去留，老来于此更悠悠。却因削迹风波地，耳底风云得暂休。
双树婆娑三百年，江南秀色上参天。不知昔日谁来种，正为道人开法缘。
太华峰头玉女坛，别时明月满长安。不知秋色今多少，君到仙人掌上看。
谁道文编是学陈，陈王学脉定谁真。停轺如过江门里，碧玉楼前春草新。
吕嘉积石浪相传，双阙天开尚宛然。成败古来俱一梦，千秋何似老楼船。
生憎四百玉芙蓉，朵朵欺人冰雪容。玉女峰娟吾不爱，白头只爱老人峰。
当时亲迎到吴园，屈指重来十七年。身世恍然如一梦，从今归去老林泉。
忽见庭花析剌桐，故园珍树几然红。年年六月星回节，长在天涯客路中。
宣父从周又适秦，昔贤谁少出风尘。当时甚讶张延赏，不识韦皋是贵人。
莫将彩笔寄朝云，红泪罗巾隔路尘。说与东风无限恨，倩风吹断去年春。
随花傍柳出孤城，望拜肩舆我亦应。莫道穷乡供奉少，晚山秋霁景天成。
偶然相遇人间世，合在增城阿姥家。有此倾城好颜色，天教晚发赛诸花。
芙蓉城下六月秋，最好雁湖湖上游。周遭一机云锦烂，并与老仙供唱酬。
自古南荒窜逐过，佞臣元少直臣多。官来泷吏休相诮，天要潮人识孟轲。
堪嗟劫运永嘉末，忽梦清风乾道初。二十年间闲处士，可能身世得同渠。
郎君少小志安边，辛苦从军已十年。昨夜灯花重结蕊，想郎马上锦衣还。
西望轮台万里馀，屯田消息近何如。烽烟未歇雄心歇，泪尽当年一诏书。
买断平川十里春，富人常醉醒人贫。相逢莫道清如水，钱到波间亦有神。
徐元直去马超来，顾惜三纲又爱才。道御英雄无不可，豫州翻向益州来。
天地钟奇在鄞鄮，代产真儒傅衮绣。明良千载会风云，虎拜万年同国寿。
一室萧然佛作邻，长斋惟与老僧亲。祇因世事难开眼，一卷诗书付后人。
走送蒲衣庵外路，归时望见赤山湖。林子求看换鹅帖，胡郎传送捕鱼图。
万宇灵祥拥帝居，东华元老荐屠苏。龙池遥望非烟拜，五色曈昽在玉壶。
照海红旗送使舟，鸣笳伐鼓过炎州。斯游少吐平生气，巨浪长风万里秋。
不知开凿是何年，已有新亭更翼然。从此云岩添胜事，合教名亚第三泉。
酒肆淫房即道场，一时作戏亦何妨。吾师自堕泥犁狱，更笑春风柳絮狂。
元公具述鲁公书，文象相参翼轸区。语气一时扬盛德，词锋千古挫凶徒。
樽酒但能供北海，渔蓑安用钓西周。七言五字得谁髓，老杜工部韦苏州。
傍山修竹翠檀栾，竦节疏枝碧玉寒。安得诛茅此君侧，世间浑作梦中看。
浮丘羽化几经年，千仞青溪有洞天。丹灶石床依旧在，云深何处问神仙。
解访江南处士庐，行藏正自与时迂。题诗更及夜郎客，此段如今绝世无。
数株森立写皴坚，霜骨鳞肤千万年。秦帝从官徒自苦，取封不及大夫贤。
刚风猎猎鬓丝丝，添得行囊几句诗。花鸟未酬今日兴，寻常又到暮春时。
江身台殿切空云，夜月鱼龙影不分。八十老僧相引说，潮痕不上郭公坟。
咫尺经时阻笑言，春归空想给孤园。一声啼鸟山深处，宴坐蒲团未觉喧。
花时不是偏愁我，好事应难总取他。已被诗魔长役思，眼中莫厌早梅多。
崦里桃花逢女冠，林间杏叶落仙坛。老人方授上清箓，夜听步虚山月寒。
魏王堤暗雨垂垂，还似春残欲别时。传语西风且停待，黛残黄浅不禁吹。
百年难尽此身悲，眼入春风祗涕洟。花发鸟啼皆有思，忍寻棠棣鹡鸰诗。
不须推道委人猜，只是君心自不开。今夜闺门凭莫闭，孤魂拟向梦中来。
照水横横蜀锦囊，年年泽国为谁芳。朱颜自得西风意，不管清秋昨夜霜。
贝叶空闻驮白马，金根不复驾苍虬。当时迎日花如锦，一片人间逐水流。
秦时博士鲁诸生，漏网骊山百丈坑。邂逅刘郎习绵𫈵，便能弹压汉公卿。
不见王乔驭鹤还，祇应憔悴老空山。何如修取金仙法，灭尽空花出世间。
寻常白发怜予老，今日青山独尔归。肠断不堪临别处，还将好语慰孤儿。
春风漠漠老江蓠，行矣骚人好自持。半百幻身如且健，石头城下两茅茨。
韦郎诗淡少人传，贪看仙书不爱眠。闲磨小团新样月，拨灰重试古龙涎。
长安市中多美酒，一斗财当三百钱。堪笑书生消几许，有钱十万醉经年。
闲对弈楸倾一壶，黄羊枰上几成都。他时谒帝铜池晓，便赌宣城太守无。
天畔青山白玉楼，何年波上七星浮。仙都拟即同君赋，乘兴还能跨玉虬。
机杼年来入禁垣，素丝初织未成端。遍呼御府令均玩，方识农家力最难。
牙盘满贮洞庭霜，入爪霏霏细雾黄。老去风流浑忘却，擘来三日手犹香。
野塘风紧涨涟漪，桃李春寒发尚迟。山色晚晴青不了，倚筇忘却立多时。
位重何如不厌贫，伯龙孤子只修身。固知生计还须有，穷鬼临时也笑人。
白云一片愁千叠，此地重来百不如。空忆当年觅梨枣，小楼灯火了残书。
明明行路有神仙，世士求仙却不然。贪冒苦多廉让少，恐君未得尽天年。
阳月如春昼不寒，稀年寿酒足为欢。蟠桃一实三千岁，青鸟传音约再看。
都城一住十年馀，挈挈今朝更徙居。奴辈莫嫌家具少，箧中犹是借来书。
桥梓天殊棣有华，良心初不间幽遐。何年四海无旌表，尽化忠臣孝子家。
世上悠悠不识真，姜芽尽是捧心人。若道柳家无子弟，往年何事乞西宾。
迹不趋时分不侯，功名身外最悠悠。听君总画麒麟阁，还我闲眠舴艋舟。
忍饥抱冻老穷崖，一点檀心未肯灰。夷甫彦回空似玉，却曾遗臭汗青来。
草草挥毫已可传，昔年场屋合争先。何时寄我南来信，阁外溪山有几联。
异境微茫在半霄，仙人垂手下相招。老来尚有君亲念，未敢相陪过铁桥。
拥剑横行气象豪，浑疑缣素昃波涛。能令吻角流馋沬，莫向窗前咤老饕。
忆昔吴宫无事时，满城杨柳舞西施。如今柳尽西施死，恨杀当年陌上儿。
多幸三年依德字，喜无一事到公庭。庭前柳是公遗爱，去后相看眼更青。
鹿食苹时犹命侣，鹤冲霄后尚思归。家山不忍何山隐，稽首虚空忏昨非。
营巢燕燕几时休，在处成家春复秋。岁岁自来还自去，主人无厌客无求。
位乖燮理致伤残，四面墙匡不忍看。正是花时堪下泪，相公何必更追欢。
鸿雁惊秋海上还，片云孤月蓟门关。无端昨夜西窗梦，不道千山与万山。
把袂相欢意最浓，十年言笑得朋从。怜君节操曾无易，只是青山一树松。
疏通渠曲引泉源，灌药多年药满园。岁晚只寻松竹去，冷风寒日影翩翻。
程旼当年一匹夫，不操三尺正群愚。片言能使争心息，万里江山姓与俱。
传得栴檀相甚奇，绀容光彻照须弥。桥头尊者来瞻礼，应忆灵山听法时。
三更内省奏边机，合子门头等御批。坐待报筹呼绛帻，上阳晓色已多时。
平桥曲曲水汤汤，撼绿奇蓝映翠行。犹记当年种桐树，断云将雨送斜阳。
振锡东南一载期，入廛垂手几人知。相逢试问修心事，笑指闲云未去时。
亭前活水破轻冰，渐见游鯈傍石棱。老子自知鱼乐处，不须庄惠与同登。
有水善平难善直，唯绳能直不能平。如将绳水合为一，世上何忧事不明。
如君岂是弱男儿，争笑当时失路悲。湖海辞家空倚剑，□□□□□□□。
一点清油污白衣，斑斑駮駮使人疑。纵饶洗遍千江水，争似当初不污时。
耸壑松林逾百尺，几年培植至今存。可怜一旦成薪槱，曾见曾高长子孙。
苍髯老气已雄豪，偃蹇连延结虹桥。当暑含飔时瑟瑟，底须屋角相风招。
劳佚人生各有宜，扶桑汲汲有崦嵫。毕公今日还山喜，似我当初得举时。
平生爱菊与梅花，菊比渊明梅似逋。谁知此道今寥落，爱菊爱梅人也无。
不复当年端正楼，多情犹问故宫游。山川不改繁华尽，须信人生一世浮。
当时随例与黄金，不遣君王有悔心。近使来传延寿死，回思终是汉恩深。
小山孤坐月来时，举酒长歌问月诗。采石江头自圆缺，更无一语应前词。
老木埋云水浸沙，常言山尽是天涯。谁知却在天涯外，髣髴青山似旧家。
三亭南逐使车尘，客子西来却柄秦。世上莫论恩怨事，绨袍应念旧交贫。
爱水仙成百计栽，三年一笑渐能开。金银岂是吾家物，借我虚名付酒台。
幽人遍爱青山好，为是青山青不老。山中云出雨乾坤，洗过一番山更好。
不看经也不参禅，时去时来又一年。秪愿阇黎终有信，大家留取草鞋钱。
新年都未有芳华，二月初惊见草芽。白雪却嫌春色晚，故穿庭树作飞花。
画舫纱笼照火旗，笙箫檀板间花枝。春风最擅包郎手，不羡当年剪彩奇。
深夜焚香阅故编，热肠馀燄付群贤。乘时泼墨成淋雨，也较青山种白莲。
雪满昆池胜画图，长吟独坐兴偏孤。何如太白襄阳道，笑坐金鞍挂一壶。
白雁陂前淮海思，今朝淮海雁相随。固知怜我飘零甚，忘却青嵩碧颍时。
多病年年客异乡，不堪风雨又端阳。重恩堂上天伦庆，应有愁人空断肠。
塞上风云接地阴，万方多难此登临。坐中有老沙场客，霄汉长悬捧日心。
我与青山有旧盟，淡云微雨忽渝平。朝来自献三峰出，真个山神不世情。
旧家文献三千卷，盛代年华五十春。多士愿登天上选，老生甘作海傍民。
十年羁旅鬓成丝，千里淮山信息稀。送尽长亭短亭客，且看庄舄几时归。
自是寻春去校迟，不须惆怅怨芳时。狂风落尽深红色，绿叶成阴子满枝。
酒兴何如毕吏部，诗情已过鲍参军。醉吟自足了一世，肯羡飘飘出岫云。
海底龙宫失护防，老龙偷得返魂方。闻君夜压春槽响，携扣柴门乞酒浆。
劫尘不到华山云，岸帻披襟立树根。世事料应看不得，何妨合眼且忘言。
秋来风露渐凄凉，色褪宫黄粉褪香。不比未央年少日，一双飞上玉钗梁。
千里封疆蓟霫间，时平忘战马牛闲。居人处处营耕牧，尽室穹车往复还。
乌台凤沼承亲擢，尚有孤忠简圣明。大雅一门时鲜俪，急难尤切在原情。
死别千年无见期，平生幽恨独君知。萧萧松柏悲风起，犹记萝山恸哭时。
旧隐重寻远世机，呼童把帚扫禅扉。疏帘捲尽南轩阁，引得湖光一片归。
三生结得润人缘，卮酒时来暖客毡。北固儿童虽不识，也缘巾屦过山前。
手移修竹傍墙栽，老眼青青为竹开。独坐书斋谁是伴，清风时作故人来。
眼入毫端写竹真，枝掀叶举是精神。因知幻物出无象，问取人间老斲轮。
春到枝枝是绿丝，秋来叶叶是愁眉。灞桥何限经行者，不记寻花系马时。
谯楼钟动夜初分，半度虚空半入云。曾是十年灯火地，那能同听不思君。
燕子迎风掠水飞，楼前杨柳绿依依。十年不作南塘梦，怕见残阳上客衣。
松菊犹存岁晚期，五株柳树复奚为。风流不在春风日，要看秋风摇落时。
分得山云老一瓢，梦寒不记紫宸朝。无人画出闲中味，吟入梅花雪径遥。
登山临水送将归，去住心情只自知。明日红尘车马地，可能无念出山时。
扬子江头春水动，三茅洞里碧桃开。道人不问天南北，夜半月明骑鹤来。
曲江院里题名处，十九人中最少年。今日春光君不见，杏花零落寺门前。
土风元比汴京和，花石何如艮岳多。传道先朝游幸日，六桥芳草翠华过。
今年花似去年新，去年人比今年老。我劝厚地一杯酒，收拾白日莫苦早。
几年书剑客京廛，扫尽溪山水共烟。今日南湖应改色，翠篷添只醉渔船。
已向魏塘经四白，又开北户纳凉飔。祇应长作窗中客，会见蓬莱清浅时。
五亩山前种秫田，惠风灵雨庆丰年。曲方抄得多山草，醉梦成诗识洞天。
凿破苍苔涨作池，芰荷分得绿参差。晓开一朵烟波上，似画真妃出浴时。
此度春非草草回，美人休著剪刀催。直须残腊十分尽，始共新年一并来。
楚天如梦水悠悠，花底残红漫不收。独绕去年挥泪处，还将牢落对沧洲。
葛玄功行满三千，白日骖鸾上碧天。留得旧时坛宇在，后人方信有神仙。
膝上横陈玉一枝，此音唯独此心知。夜深断送鹤先睡，弹到空山月落时。
何处非吾得志时，山麋野雀共嬉嬉。独行率意还同阮，但到穷途泪不垂。
闲踏荒莱见断碑，依稀篆迹似唐时。此中或是唐朝寺，问著山人总不知。
衰老常嫌带减围，那堪髀肉厌征騑。东山仍有周公梦，也恐三年始得归。
老去何年是会时，一江南北路微微。山深驿使无来往，莫怪梅花折寄迟。
暑雨初晴昼漏迟，江乡乐事有谁知。村村垄麦登场后，户户吴蚕坼簇时。
宫殿沈沈锁碧云，仙葩相倚正敷芬。珠帘翠幄知多少，不碍清香处处闻。
此春眼不到湖山，过了春光只等闲。愿有东君相管领，时收花絮入帘看。
不是今宵雪不清，只愁清杀老书生。不知落得几多雪，做尽北风无限声。
南湖沈叟爱吟诗，诗似当年杜牧之。一日干戈不相见，令人双鬓欲成丝。
世多汉水昭王事，谁辨乌江亭长心。君知此处真堪托，天下无波可得深。
古庙香灯几许年，增修还费大官钱。至今楚地多风雨，犹道山神驾铁船。
乌衣池馆一时新，晋宋齐梁旧主人。无处可寻王谢宅，落花啼鸟秣陵春。
亭边老树影𣰦毵，阅尽犀珠压去骖。岁晚行人风雪里，也须障面过江南。
西园自是神仙宅，胜侣名流时辍轭。园公褦襶日追随，珍重到门题凤客。
长大聪明幼可观，诗文能诵说康孙。他年定笑而翁拙，四十馀三始作官。
双颊朱丹雪染眉，终朝一饭便无为。庭前柏是初年种，今见森森合抱时。
了无一字费安排，谢朓门墙更辟开。四海近来兄弟少，几人倾盖似公来。
韩子高轩不再逢，草庐长倩落花封。苦无韬略能匡世，伏枕惟应愧卧龙。
风埃憔悴旧霜袍，老去新诗价转高。橡栗漫山犹可煮，不须低首向儿曹。
元时有个赵松雪，松雪于今又属谁。一幅丹青一瓢酒，廖公来乞老夫诗。
风捲高花舞成雪，雨湿芳草绿侵云。层轩独立时惆怅，淮北春光过五分。
世上浮荣了不知，闲调绿绮理朱丝。楼头只许徽之造，楼外从人歌竹枝。
昨夜巡檐同霁月，今朝联辔共秋山。恍思三十年前梦，信是人生会合难。
去洛逃欢事已悲，入关依泰势尤危。两强分魏终亡魏，是为周齐受禅基。
少年便识成都尹，中岁仍为幕下宾。待我江西徐孺子，一生知己有斯人。
黄河渡头归问津，离家几日茱萸新。漫道闺中飞破镜，犹看陌上别行人。
万仞崖头自放身，始知花发不干春。更从个里寻枝叶，笑倒当年树下人。
兀坐书林闭董帷，时寻佳句写乌丝。儿时论语今忘却，且让安昌作帝师。
巡行阡陌寻荒墅，为问桑麻时软语。呴雉皆随竹下车，燃犀共照林边渚。
塞污锄蔓致蕃昌，草木怀君岂易忘。出为苍生施此手，他时宁使故园荒。
野草闲花无姓名，疏篱幽径渐敷荣。贫居阅尽人间事，只有东风不世情。
莲花上品生真界，兜率天中离世途。彼此业缘多障碍，不知还得见儿无。
人物千年海岳翁，笔精墨妙与天通。传闻有帖藏张姓，怪底湘江月贯虹。
满眼风光又小春，却寒帘底暖如温。年年十月华清幸，知是谁先被主恩。
闲中不省岁月改，但见四山青又黄。指客却随流水去，笑渠世路未全忘。
卢庞并尔公车诏，意气何人贡禹冠。肯学少年虚痛哭，汉家卿相满长安。
公与文忠总遇谗，谗人有口直须缄。声名百世谁常在，公与文忠北斗南。
闻说谀言得尔欢，忠言谁肯竭心肝。从今勉受贤人爱，莫把忠言反意看。
满目青山满面风，谁云太极在图中。晦翁去后僧来少，苔满空堂晓日融。
碧波青嶂对红楼，千古西湖乐未休。试把腰缠买春色，不知世上有扬州。
为问仙郎鼓玉琴，清时何事便抽簪。榕人莫遂攀留计，只为椿林岁月深。
芙蓉霜老碧波潭，雪破鲈鱼霜破柑。读能离骚无一事，半篷秋色下湘南。
貂锦何年去画楼，楼前荆棘满空秋。行人立马一抬首，叠笏还疑在上头。
一队红妆娘子军，英雄多在石榴裙。花田百里为汤沐，香国千年驻彩云。
朔风吹雪乱沾襟，走马投村日向沉。遥想道人敲石火，冷杉寒竹五峰深。
闻道罗浮四百峰，吾生多病少行踪。君行到处须勤访，莫遣山灵笑懒慵。
戒律精持事法王，清心高出宝莲香。但存冰雪孤标在，火宅何妨是道场。
声逐娇云学凤鸣，王孙几醉拍栏听。春深莫唱关情曲，多少行人过柳亭。
午夜松风荡九围，英雄何事任奔驰。可怜云梦伤心处，应恨当年匹马迟。
琴书又泛楚江舟，年少题诗今白头。绿水青山新唱和，雪泥鸿爪旧朋游。
阊阖龙鳞开玉陛，嫖姚马影度旌旗。谁怜汉道升平日，是妾漂流薄命时。
寻花不问春深浅，纵是残红也入诗。每个树边行一匝，谁家园里最多时。
轻红淡粉倚疏篱，似是还非独立时。愿解明珠寻洛浦，化为蝴蝶宿花枝。
莫把天人轻着意，天人分处与生殊。却笑世儒多自误，老来空长寄生株。
野宿风号半毁形，眼看坟草六回生。当时至行真难再，合上清朝太史铭。
般柴运水老庞禅，佛法无多在密边。饼汝将来还与汝，因师交点更团圆。
高台巀嵲俯江湍，古木苍厓清昼寒。千载山川犹物色，当时诸将枉登坛。
圣贤自古在知几，膰肉那知女乐非。问我当年陶靖节，柴桑可是折腰归。
削成一柱是何年，屹立当空更不偏。我欲借渠成大厦，少陵此意久无传。
雪龙怒吼出山去，二十里云行上天。老去极知诗力退，只将日历记山川。
王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
等闲过了一年春，雨后风光夏景新。试把樱桃荐杯酒，欲将芍药赠何人。
紫英亭前露欲香，习家池上夜偏长。醉来见月知何处，还道清光是故乡。
贫病无聊是老农，萧条门巷绝行踪。画图不尽朋从意，凝望停云检宿舂。
宫籍排年妾最深，玉箫曾度凤凰吟。镜中独立青鸾影，不遇传宣不肯临。
白家老瓦惯从游，和气如春不汝邮。近日更谁嫌外酒，梦成燥吻吸青丘。
中腴外劲介如坚，能伴寒松晚菊鲜。闻道元城心似铁，故教持向蛤蜊前。
出门著雨不能归，借得青蓑著片时。春染万花知了未，云偷千嶂忽何之。
檐下渠泉朝暮声，楼头山色四时青。此中故有无穷意，正要悠悠醉复醒。
自揽山茅搆此台，一尊今始对君开。昭然白鹿当年论，尚有馀风动草莱。
披扇当年笑温峤，握刀晚岁战刘郎。不须戚戚如冯衍，便与时时说李阳。
忠贤赴国方忧北，奸党全身却落南。祸福难从当世问，是非时有老农谈。
世上那闻顷刻花，不须多计问仙家。黄金若买真丹诀，炉火还看九转砂。
闻君欲作三山客，且约先衔九日杯。莫道隔年方再会，芙蓉恰恰绕湖开。
水中疏影月中香，枯树前头独自芳。不有幽人时赏玩，谁传春信及寒香。
宦籍尔今新典马，人情吾已任呼牛。长公赋性元乖异，用世还须让子由。
衣冠先后辱遥迎，一笑春风故里情。生意望迷平野迥，老年人在梦中行。
松竹回环十里阴，一声啼鸟觉山深。道人睡足北窗下，一榻清风直万金。
雨着河堤柳着烟，小楼灯火又今年。东风不与行人便，留滞长亭十里船。
间世宗英学海龙，交情尤为野人浓。天香御茗分奇绝，尽是殷勤手自封。
下瞰县崖老木稠，轻风毛发散凉秋。苍苔白石梦初觉，霁月疏云山欲流。
蠹蚀尘昏度几年，蒙茸依旧软如绵。且来助煖乌皮几，莫忆冲寒紫绣鞯。
凶吉占年北俗淳，旋烧羊胛问祆神。自从受得金刚戒，摩顶然香告世尊。
千淘万洗紫光攒，夜火荧荧照玉盘。恐是麻姑残米粒，不曾将与世人看。
菱叶风来水气浮，桂花露湿月明秋。此时身在银河上，不蹑仙槎驾玉虬。
蟾蜍讵可逐飞黄，云海茫茫去路长。世外仙方无分得，漫劳心力一生忙。
自从龙马出人间，不说君王十二闲。昨日玉关深闭后，却携弓矢过阴山。
城郭依前岁月非，巢空云冷影相依。长松月落天风远，时向青山尽处飞。
枝头日日候韶妍，百舌声中又隔年。莫道山翁无思绪，见人踏著便凄然。
清风拂处叶欲落，碧藓堆时人不来。满院秋光浓欲滴，禅门闲向白云开。
华清别馆闭黄昏，碧草悠悠内厩门。自是明时不巡幸，至今青海有龙孙。
长笛圜鼙曲调新，东家西舍送迎神。不因丰岁人情乐，淡杀溪头老病人。
一派青山景色幽，前人田地后人收。后人收得休欢喜，还有收人在后头。
环佩魂归青冢月，琵琶声断黑山秋。汉家多少征西将，泉下相逢也合羞。
昨朝邸吏报商山，闻道孙生得状元。为贺圣朝文物盛，喜于初入紫微垣。
送子江头水亦悲，更能随我定何时。垂杨但为秋来瘦，不为秋来有别离。
去年长至客通州，杯酒妻孥共唱酬。今日旅涂又长至，满江风雨一孤舟。
今年十月温风起，湘水悠悠生白苹。欲寄远书还不敢，却愁惊动故乡人。
书房兀坐万机休，日暖风和草色幽。谁道二千年远事，而今只在眼前头。
忆君空使泪潸然，诗酒无情又一年。肠断楚云愁不尽，夕阳疏柳自鸣蝉。
懒向江头置木奴，瓦盆聊玩绿垂珠。何烦二老输赢决，始悟商山乐不殊。
五旬无雨垄苗枯，少女谁家挽辘轳。也爱深闺幽静好，半因饥馁半田租。
逗石穿云落涧隈，无风自到枕边来。十年客底黄粱梦，一夜水声却唤回。
十日山行今日尽，山风猎猎山云近。解道前途是坦行，一望那知山更峻。
日日虚廊步百回，吟边时有可人来。西湖处士诗名世，老向孤山亦为梅。
人如得道自婴儿，不辨闲言是与非。君若不能心具眼，他时追悔问他谁。
江水无情含野烟，江风还似旧时天。先生隐去思成死，今日重来十六年。
归去蹉跎岁月深，羁愁无奈故乡心。人生毕竟俱怀土，庄舄当时自越吟。
长堤如带玉为堆，不减昆丘石洞开。似为明时徵海晏，川原随处效珍来。
不忿胡笳内地闻，子衿何必少终军。论文一变南朝体，运策兼收绝塞勋。
小诗闲淡如秋水，病后殊胜未病时。自剪矮笺誊断稿，不嫌墨浅字倾攲。
十年不见锦川梅，今日清香入酒杯。太守为施红步障，郡园惊怪寿阳来。
春华建安曹子建，秋实西京张释之。父事邢颙奴七子，黄初便作万年期。
百里灵洲水拍天，小金一点望如船。纸窗竹屋清阴下，中有高僧最少年。
玉手纤纤捧玉杯，仙郎南去几时回。天涯到处生芳草，须记凌寒雪里梅。
自种因缘亦似僧，丈夫身世岂无凭。桄榔林下堪栖憩，重话菩提一夜灯。
坐化不图元自在，香烟衮衮升中天。此时忘助皆无有，独觉灵根归自然。
瑟瑟西风不受欺，自缘晚节在东篱。何人更道无钱赏，况是参军落帽时。
遥忆当年拒蒯生，将军心事自分明。可怜宇宙无穷恨，尽在中宵悲树声。
迎春宝胜插钗梁，拂钿裁金斗巧妆。上作君王万年字，要知长奉白云觞。
阿弥陀佛一炉香，欲道知时已是狂。若得医师除我病，何烦筋力更求方。
宝策欢传万岁声，涂山执玉萃华缨。独怜太史周南滞，不预尧阶贺太平。
道人何处领天机，都在吴仙手一挥。千古乾坤千古梦，谁知鱼跃与鸢飞。
长庆诗人扫古体，弇州前辈聚时名。争向枯棋三百道，沿边趋罫作聪明。
连沧观下两军分，金勒争驰笑语温。绰拨未能防辈棒，飞星时听过毬门。
真人上界骖鸾去，双舄曾遗向此山。莫道阜乡非昔日，蓬莱清浅又人间。
养真慎斋与藤川，三皓同时及我门。八十头颅事事真，老来赤子心还存。
满月世界琉璃光，通宵不寐据胡床。语言玉润篇篇锦，心胆冰清字字香。
涌金门外柳如金，三日不来成绿阴。折取一枝城里去，教人知道是春深。
雪随风力乱飞扬，道上行人冻欲僵。却笑老奴如便了，鼻随清涕尺馀长。
古寺荒凉不记年，隔江招手问前缘。常人记得灵山否，一笑相逢岂偶然。
五年不见水晶丸，今日酸时已饱餐。四月先红犀角子，故人分惠一冰盘。
月入柴门夜色新，坐坚谈垒足佳宾。谁云老子兴不浅，政恐元规尘污人。
风吹鸢线搅成团，挂在梨花带燕还。此日儿郎浑已尽，记来嘉靖八年间。
秋路沙晴不起风，长干寺里访卢鸿。瓦棺已失维摩样，画壁他年看月桐。
两峰云锁几时开，昨夜京城战鼓哀。渔父生来载歌舞，满头白发见兵来。
贝阙珠宫不可寻，时因风雨听清吟。叶公好画真龙出，却恨今无好画心。
感旧情怀日日深，三春能几半晴阴。醉题难尽当时意，啼彻春风羡暮禽。
玉花团结就冰桃，玉蕊凝香袭冻醪。时自唱歌嗺痛饮，踏歌白雪代离骚。
衿佩欢迎师帅来，读书种子赖栽培。他年济济云霄路，谁信清朝叹乏才。
盖世英雄力拔山，岂知天意在西关。范增可用非能用，徒叹身亡顷刻间。
三尺龙泉两石弓，天涯气概获相同。春申去后留宾少，今日因君见楚风。
夹径梨花玉作英，年年寒食伴阴晴。要看雪色无边际，十二楼前月正明。
圣主龙飞抚四夷，万方鼓舞乐清时。兹维九日颁恩泽，皎皎天章著缉熙。
一自朝云委路岐，春风吹梦托游丝。内家丛里分明见，彷佛盘旋立舞时。
煨芋炉边客到稀，岁寒何事又相违。长安也是降心地，风雪深时归不归。
东风日日涨黄沙，供佛床头始见花。寒食清明好时节，年年憔悴独离家。
谁能投笔规万户，但可短篷称散人。偪侧世途何处避，千金难买是闲身。
雪梅连日碍层阴，昨夜银台瑞霰深。待诏多年无屐齿，窗间犹作洛生吟。
酒倾兰勺石泉香，水剪荷盘露气凉。谁料十年江海兴，闭门疏雨对横塘。
苍生往世弊凋残，今我如同赤子看。大阐无为三教盛，承平方说四夷宽。
闻道潜溪千叶紫，主人不剪要题诗。欲搜佳句恐春老，试遣七言赊一枝。
华阴高处是吾宫，出即凌空跨晓风。台殿不将金锁闭，来时自有白云封。
梦想江南今日到，肩舆过处落花风。行人五月金陵道，石竹花开白雨中。
黄山我号白云翁，云涨千山与画同。试问云山何所似，故人未老一丝风。
船头夜静天如水，渡口潮平月在江。灯影摇波风不定，老龙吹浪湿篷窗。
小臣奕世沐深恩，寓直蓬山三十春。空抱一编无所用，也叨拜望属车尘。
结根拳石伴孤僧，对我还同道眼青。莫遣尘埃侵九节，会须重作玉衡星。
径竹猗猗绿似云，满阶凉影石苔新。故人远寄相思句，应念山中老病身。
常劝嬉游须及辰，莫辞巾屦染埃尘。秪应风雨梅台上，已减前时一半春。
名花倾国两相欢，常得君王带笑看。解释春风无限恨，沉香亭北倚栏杆。
莫道秋容冷淡加，秋英风露胜春葩。拒霜岩桂休相逊，占得开时各自花。
子晋吹笙学凤皇，缑山一别已千霜。当时黄屋非无意，岂有神仙到帝王。
赭案当年并命时，蒹葭衰飒倚琼枝。皇恩乞与桑榆老，鸿自高冥凤在池。
洞房昨夜停红烛，待晓堂前拜舅姑。妆罢低声问夫婿，画眉深浅入时无。
五岳年来梦已虚，凭君犹自忆匡庐。归途倘过东林社，好寄渊明一纸书。
烟梢零乱一川寒，换得天孙锦绣端。却忆东窗旧时竹，年来新笋尽成竿。
一派飞泉落坐隅，跳波沸石散成珠。道人谛看空濛际，颗颗圆明定有无。
中盘云气下盘生，紫盖峰高晚独晴。愿得他时解尘组，白松树底饭黄精。
宾朋鸳鹭门如市，声价灵延一世惊。只有片时人看好，死生那解替人行。
范子当年意崛奇，道人岁晚墨淋漓。北风低草牛羊莫，会有人传岘首诗。
高秋林下相逢日，犹忆天台道上诗。莫向樽前易离别，归来已是十年期。
肘后应难一一传，多将灵药种仙山。仙禽捣就仙翁卖，挑杖悬壶走世间。
迅步如何却放迟，贪看船子下滩奇。身贫也守垂堂戒，自觉年高命未知。
羽未禽时胆屡寒，羽禽不得一朝闲。卯金四百年天下，却在双娥一笑间。
一种西湖与若耶，鸳鸯宿处便为家。秋房结得新莲子，便是当时藕上花。
此花不省人间有，喜自文明宅上来。怪底潜龙惊起舞，夜来风雨动池台。
纨扇无聊鬓怯风，芙蓉波冷月溶溶。不知秋色来多少，飘尽西斋一树桐。
城中听得新经论，却过关东说向人。旧国门徒终日望，见时应是见真身。
烂溪杨柳青于眼，却似周郎顾我时。日暮溪边此分手，折来都是断肠枝。
恋胜穷幽彼上人，平生潇洒乐天真。松间竹下成何事，坐讽行吟老更新。
云中初下势如惊，白凤蹁跹雪色翎。多少旧游歌舞地，不堪回首又重经。
梅花庄上眼先明，若个人当绝壑行。借问昆仑高几许，昆仑高亦少人听。
平川渺渺带重冈，秦赵当年此战场。坑火几随尘劫尽，夕流犹自咽衡漳。
秦皇自谓功无量，拟揭空碑古帝前。磨崔小篆三千字，何似开元十四年。
盘盘鸟道接峨眉，剑阁横空北斗低。羁思不堪过夜半，万山深处一猿啼。
仗节驱羊不自怜，白头归国意茫然。陵亡律死须臾事，谁更能消十九年。
河济江淮血不流，中原万马一时收。黄金未散成功士，白纛先枭败将头。
得鱼穿柳持上溪，溪村杳杳屋稀稀。莫怪渔翁头易白，去年买鱼人又非。
崎岖蜀道马行迟，到处空山有子规。慎莫夜啼枝上月，思家正是梦回时。
明月高悬白玉盘，仙人居处近虚寒。一枝凤尾金风里，清露时时滴石坛。
依旧临江镇庙门，参差江树带春云。男儿愧死知多少，我欲重招孝女魂。
山下层层起暮烟，山中一点佛灯燃。僧家功课如常事，只有朝昏无岁年。
方信先生大有功，光皇祇是暂时雄。东都二百年名节，全在桐江一钓风。
扁舟如叶片帆孤，少霁临江得句无。雨竹似人扶酒病，风松学我撚吟须。
陆轴呕哑麦上场，讴歌声韵满村坊。茅斋病叟安闲久，帝力民欢殆两忘。
更生苦讼石中书，宰掾非人欲引裾。两猾论兵几败国，同时御史更谁如。
纤眉如月鬓如蝉，金屋栖迟十二年。别院昭容新系臂，而今已赐洗儿钱。
当年食粥老尚书，乞米长安李大夫。饥死只今谁裹饭，可怜曼倩羡侏儒。
梅粉飘零柳未烟，一枝春色独当轩。今年盼得红苞折，风雪禁持第几番。
当年达磨度芦处，今日如来成道时。此处此时聊赠别，不求佛祖是男儿。
鹅炙博嗔宁复计，马肝知味不须评。老宜此辈充庖宰，更问钻篱与不鸣。
山拥石城月上迟，大安阁前清暑时。玉碗争呼传法酒，碧笺时进教坊诗。
小溪江水急于弦，老吏津头夜候船。二十五年今复到，野塘风暖早春天。
去年相约莫题诗，收拾残生过好时。白雪下来山又冷，不禁孤寺远相思。
家圃菜肥忘肉食，村场酒美胜官壶。终年醉饱无忧责，莫怪愚公老不枯。
叶是青霞剪作衣，花如静女不争时。岂应更浥蔷薇露，撩得窥园不下帷。
鼓板钟鱼彻晓喧，谁云方外事萧然。窗间日暮寒烟重，未到斋时我正眠。
西风一夜与晴期，红日当天烧陆离。云似败棋无著处，山如宿酒顿醒时。
秋水盈盈迷落日，石桥两两挂长虹。隔江雨过千门晓，多少晴霞入望中。
流水洞门三数里，落花松径几千年。山南蜀国新开路，洞下秦人旧种田。
海上兵戈正乱离，十家今有九家饥。老年朋友如兄弟，好在城中住几时。
大隐屏西忆去年，互萝苍径曲肱便。何时再住栖霞顶，共看齐州九九烟。
莫惊客路已经年，尚有青春一半妍。试上方垣望春野，万条杨柳拂青天。
一葫芦酒一沙鸥，唤作卢姬与劝酬。陌上少年知自悔，青楼抛尽锦缠头。
薄劣东风性叵常，欺人老去顿炎凉。夜来解尽池塘冻，不到诗髯点检霜。
村翁习性不浮华，只种桑麻不种花。闻道野梅开欲遍，好分春色过山家。
路绕长堤万柳斜，年年春草待香车。君王不宴芳春酒，空锁名园日暮花。
梦好山晴晓不知，船边今日见须眉。向来快写昆仑地，元有薰风绿尽时。
老干欹斜折复萌，小枝还作怒龙形。等闲自写凌霜节，不待他人纪汗青。
翠碧笙簧羽与声，有时离合不留情。清多本是仙家物，长向秋风独自鸣。
方颐大目一髯士，百世庙食祠山宫。男儿生世不自立，死作饿鬼何时穷。
洞庭西望楚江分，回首姑苏是白云。今日南湖采薇蕨，何时重谒圣明君。
楼台墙宇家家月，杨柳荷花处处风。最喜两涯相映带，一时倒影入池中。
兰香𦶟处光犹浅，银烛烧时焰不馨。好向书生窗下种，免教辛苦更囊萤。
似鹤如云一个身，不忧家国不忧贫。拟将枕上日高睡，卖与世间荣贵人。
非闲静不可作诗，非老懒焉能读书。开卷空山照华发，吟编荒径入吾庐。
竹边僧舍柳边池，谁道秋风此别离。今夕扁舟闻雁处，一灯应读卷中诗。
前山云接后山烟，可道公归是偶然。霖雨出山知有日，入山亲纪甲申年。
低云著地晓悠悠，雨湿帘旌不上钩。江北江南千万里，年年长向此时愁。
一株高出少微家，膏叶当年覆翠华。一自端皇亲摘后，至今香烈胜群葩。
向晓长堤信马驰，千峰削玉雨晴时。秋光满目堪描画，黄菊人家锦绕篱。
须到露寒方有态，为经霜裛稍无香。移根若在秦宫里，多少佳人泣晓妆。
欲上层楼足力微，世情尘事老方知。离骚一曲何人会，空使潇湘鬼物悲。
处处登高白发新，年年陶令罢官贫。萧条岂少东篱菊，不见当时劝酒人。
步冲晴雪过前滩，鹤迹云踪孰可攀。也似来时无一物，却疑归去是三山。
谁架齐云百尺楼，舞衫歌扇贮风流。可怜脚力衰多矣，身未上时心已愁。
李白当年流夜郎，中原无复汉文章。纳官赎罪人何在，壮士悲歌泪万行。
更简家书反覆看，了无人问客边寒。去年尚有尪羸妇，裹寄裙襦一两端。
灼灼妖姿斗蚤芳，频年老眼见寻常。多情不待东风暖，燕赵红颜委雪霜。
识调知音钟子期，爱贤推毂郑当时。老夫病矣无能役，看子飞腾定不疑。
束发河山百战功，白头富贵亦成空。华堂不著新歌舞，却要区区一老翁。
道旁兰若冷于秋，迎客开门一比丘。夜久无人风露冷，空廊饥鼠窃膏油。
地陷天倾不废棋，谢安阮籍好同时。江东残局危亡势，似太元初尚可为。
尽道当关用一夫，昔人曾此捍匈奴。如今冒顿来稽颡，李牧如前不足都。
赞府澄江送别时，曾挥健笔写淋漓。只今西掖看图画，江雨山云总去思。
禅堂茶退卷残经，竹杖芒鞋信脚行。山尽路回人迹绝，竹鸡时作两三声。
老来裘褐怯风吹，难傍花边把一卮。嚼蕊嗅香清兴在，尚呵冻笔欲题诗。
辗转孤灯梦不成，念家忧国总关情。月明定到棠梨上，时有啁嘈格磔声。
遁庵胸次太湖宽，偃岳旋岚鼓不湍。老手惯曾谙水脉，也须观水又观澜。
报道花开方自喜，忽闻花落更成伤。东风太是无情物，故作春来一日狂。
几多红粉委黄泥，野鸟如歌又似啼。应有春魂化为燕，年来飞入未央栖。
暮年身世极南边，病眼愁看北客船。忆著金明池上路，宝津晴瓦隔霏烟。
人事纷纷积有年，何烦颦蹙向花前。万般计较头须白，饶了胸中不坦然。
蟹潭风物定如何，南北驱驰岁月多。此日又从尘里去，几时来赋濯缨歌。
听惯吴娃似发歌，妖喉越调恣情吪。傍人道我桓子野，拍拍惟闻唤柰何。
浓云漠漠雨飞飞，不放东风取次吹。先自一春晴意少，那堪梅子欲黄时。
少君清净道家流，一别新都忽两秋。欲问巢云空谷里，千峰落日倚孤舟。
世间万事但随身，不费将迎是圣人。雨暗云昏殷作夜，天青水碧在今晨。
秋雨萧萧向晚天，小窗坐久独忘眠。风前杨柳今摇落，一别乡关又几年。
一方苍石老莓苔，只合渊明共酒杯。岁晚出山成底事，至今笙鹤不归来。
章贡千峰入客船，储潭秋好夜无烟。来时刚拟金陵月，未到金陵月已圆。
君因戆直招时论，我以疏愚厌俗纷。万事不须开著眼，苍山白醑对西曛。
得到山时且到山，竹窝松径薜萝关。野僧欲问清凉偈，直是凌空一锡还。
小小行窝短短墙，午轩如甑汗如浆。层冰赤脚何由踏，时就新堂一借凉。
三年独立已成僧，欲与何人说葛藤。夜夜隔墙囚叫佛，三生因果伴孤灯。
夜合梢头蘸紫茸，菉葱顶上拆黄封。去年团扇题诗处，依旧疏帘细雨中。
画作天河刻作牛，玉梭金镊采桥头。每年宫里穿针夜，敕赐诸亲乞巧楼。
六宫宫女泪涟涟，事主谁知不尽年。太后传宣许降国，伯颜丞相到帘前。
禁曲新翻下玉都，四弦掁触五音殊。不知天上弹多少，金凤衔花尾半无。
丛筠叶叶晓风寒，乔木阴阴昼日间。要路想公无此乐，蓬莱新有道家山。
老来文字读不入，抽思轧轧如涸泉。从君敢作入社客，正恐釜豆相泣煎。
福城得得来相访，象骨岩前话别时。惊起石人开铁眼，倚筇遥听老猿啼。
丘坟何处草离离，千里湖西梦觉时。落日小池桥上路，催人下马读残碑。
荒村寒食雨濛濛，柳拂娇青桃欲红。山馆留连聊把酒，佳时尘世苦难逢。
闻道萧娘病欲苏，画船日日傍西湖。南屏一路春阴绿，只少当年旧酒徒。
中秋花月共徘徊，正喜相逢笑口开。君既不留吾亦去，何时又向此间来。
泪横香粉纻双痕，怨管悲丝只为恩。多少春风不相属，落花啼鸟自黄昏。
落花飞絮正纷纷，半入江风半入云。最是一年春好处，碧山如画又逢君。
汉鼎重炎逆血熬，当时天子亦勤劳。不能乘作唐虞计，未会严陵所谓高。
一物春知物物春，一年春亦万年春。总在乾坤形气内，敢诬当世谓无人。
招隐山头第四泉，坐来深汲见奫然。主人一挽天河力，引到方壶已十年。
海上仙山属使君，石桥琪树古来闻。他时画出白团扇，乞取天台一片云。
琢尽扶桑花作肌，冷光真与雪相宜。但从姑射皆仙种，莫道梁家是侍儿。
老天机轴无停手，忙织千葩染万红。惟有一冬闲岁月，梅花专局不分功。
草草当年启一音，洞庭东下笑鱼沉。瘦筇拄破郴山雪，兴绕梅花独不禁。
院吏忙抄诏草辞，家奴却负锦囊随。更无客议坡公制，一任人嘲李老诗。
十年音信断鸿鳞，梦想云居顶上人。香饭可能长自饱，也应分济百千身。
曾经此地一悲歌，东望营丘西大河。惆怅当年曾赐履，茫茫故垒野烟多。
颧骨横穿寿门过，年比数珠剩三颗。横吹铁笛如怒雷，国初旧人惟有我。
石床偃月梦魂冷，溪水写真癯影清。平生矻矻自忘我，世外不知谁可盟。
去年徂暑桃源过，今岁秋高到武夷。不遇名山一来访，箧中宁有此山诗。
鼎彝勋业推元老，文采风流及后昆。家世从来耐官职，百年犹见典刑存。
非干位置异鸡群，自是昂藏绝世纷。若使风标公子见，亦应惭恨不如君。
城南击柝夜如何，清跸初传万乘过。辇道逶迤多暝色，故开宫扇望星河。
得酒衰怀亦满觞，不禁花气逼人香。醒时忍见风吹尽，玉质温柔是故乡。
讦直上书难遇主，衔冤下世未成翁。琴尊剑鹤谁将去，惟锁山斋一树风。
每因种树悲年事，待看成阴是几时。眼见子孙孙又子，不如栽竹绕园池。
何劳一县恼闲情，五柳柴桑老此生。每向黄花作沈湎，寄奴已据石头城。
客怀老去向谁开，白雪茎茎不用栽。只有爱书馀习在，待携残藁过溪来。
千秋万古梅花树，直到咸平始受知。若道此图真此老，何人觌面敢题诗。
珍木千章与世殊，瑶花一半近精庐。方今金马多才隽，好向名山结隐居。
啮雪犹能活窖中，侩牛亦可隐墙东。来归里社当知幸，万卷书边一老翁。
番暖番寒似小儿，嫩春天气作娇痴。预先办酒等花发，醉到花飞亦霎时。
瑞峰来现宰官身，清峙岩岩耸搢绅。闻道石头时说偈，一堂惊动水云人。
笋舆时得并溪行，溪水秋来似鉴清。仰春云山劳眼力，临流照眼却分明。
一庙争祠两让君，几千年后转清芬。当时尽解称高义，谁敢教他莽卓闻。
不见王生二十年，武夷山下看清泉。南柯梦里犹相问，台贮黄金可赴燕。
辛勤雨垄复烟畴，醉卧槐阴石枕头。少小为农今老大，不曾骑马只骑牛。
乐好株离几百年，知昏汉日暗湖天。周东幸有其戎叹，却在伊川被发前。
师道在三乌可畔，友伦居五岂容亏。恰方誉瓘俄倾瓘，亦有尊颐不救颐。
耳根闻得吴田熟，客自吴归乃不然。中户无粮支卒岁，上都有雪瑞来年。
太行东麓照邢州，万叠烟螺紫翠浮。谁解登临管风物，枯荷老柳替人愁。
小书楼下千竿竹，深火炉前一盏灯。此处与谁相伴宿，烧丹道士坐禅僧。
见说秋来铁骑多，寒分塞月影摩挲。多忧懒作征夫怨，老将知谁解雅歌。
斜日东风细柳营，薄寒初试越罗轻。太平时世无征战，独立辕门听早莺。
矫俗竿悬犊与裈，几非人道谩夸论。却于奇律通精妙，制作新书今尚存。
花间雨过梦回时，漫有愁心一枕知。君自清光比初月，祇应三五待佳期。
在家只有一年闲，至乐多生笔砚间。天上有楼人不见，吟魂迷在雨中山。
绿房秋老骊珠黑，青箬霜馀翠羽乾。歌罢采莲人不见，雪姑飞去水云寒。
匆匆饷子一杯茶，老眼蒙笼似有花。莫倚淫坊现摩诘，便望神咒禦登伽。
鼎中铅汞未成丹，血肉那能化羽翰。待得千年玄鹤去，上皇方御玉阑干。
老子婆娑笑脸开，扫除黄叶坐莓苔。美人醉后擘江蟹，香雾濛濛扑手来。
斜照明明射竹篱，桑阴翳翳麦蛾飞。萧条一径无来辙，时见羸牛引犊归。
处处山花好蜜房，絪缊岩壑为谁香。相思道远无由寄，此味年来只独尝。
杜甫天材颇绝伦，每寻诗卷似情亲。怜渠直道当时语，不著心源傍古人。
形神不灭论初成，爱马乘闲入帝京。四十三年虚过了，方知僧里有唐生。
在我文王肯未如，天光元本透真虚。老生更与提公案，静坐何须更读书。
江湖寥落转飘蓬，归梦年年逐去鸿。吟鬓一番春又半，杏花无语立东风。
屋外山围逼晚苍，步随闲意老身凉。雨收犹自吹残点，湿起池荷一阵香。
闲官卧疾绝经过，居处萧条近洛河。水北水南秋月夜，管弦声少杵声多。
笑把梅花醉一歌，九方皋奈简斋何。溪云老子糊涂甚，尽说庖羲一画多。
老来日月似车轮，此去知逢几个春。昨夜冰花犹作柱，晓来梅子已生人。
闻道春游玉辇骄，阶前芳草向人消。不知妾貌能如昨，镜里双眉久未描。
一尺深红胜曲尘，天生旧物不如新。合欢桃核终堪恨，里许元来别有人。
筠尖侧侧度朝晖，别泪潸潸渍客衣。儿女慇勤怜我老，登山临水送将归。
今年腊月两闻雷，虩虩声从何处来。阳不闭藏先出地，下民修省可禳菑。
莫将横笛衒柯亭，岂解穿云裂石声。湘水老翁那复见，世间谁数吕筠卿。
此君有节瘦如许，老子无心酷似之。莫向人间危处去，溪云径雪尽扶持。
去年滩下黄牛峡，今日舟逢老鼠岐。莫恃岩崖起波浪，可无天定水平时。
世尊遗法本忘言，教外别传意已圆。只履携将葱岭去，不妨来上月明船。
红尘十丈走香车，仍向玄都道士家。谁料刘郎重到后，菜花开过又桃花。
圣哲因心迈古先，亲裁礼乐定牺牷。祼成文母膺鸿祐，永指南山比寿年。
春至风花各自荣，就中杨柳最多情。自从初学宫腰舞，直至飘绵不老成。
金作飞龙照水寒，千人齐唱万人欢。朝来试切银丝脍，怪道池鱼胆尽乾。
无云世界秋三五，共看蟾盘上海涯。直到天头天尽处，不曾私照一人家。
老读文书懒不前，亦无馀地可逃禅。闭门省事群嚣远，惟有狸奴附日眠。
杏花淡淡柳丝丝，画舸春江听雨时。渐卷鹤洲江色紫，沙鸥睡着不曾知。
畬田击壤乐年丰，不与儿曹戏剧同。问著羲皇已前事，镢头倒把舞春风。
先生得道医牙齿，痛令不痛消弹指。饱饭吾今八十年，未尝咬著一粒米。
由来世谛即菩提，吾道元东祖自西。恰似苍圆好头相，可容破裂作阿梨。
桃叶莲花肘后垂，扬鞭飞鞚醉回时。从他天子知名姓，几度杀人人不知。
佳乘两口草标头，共见同看水牯牛。昨夜牧人无被盖，今朝犹笑道无求。
十年不踏横山路，日望白云千里思。宰木可围人更老，长镵犹记共栽时。
吾家积德亦云稠，不易生儿到岁周。印绶干戈非敢冀，百年聊欲绍箕裘。
中州何事重留连，忆别诸公已半年。迟我河汾看春色，百花深处酒如泉。
可厌老鸦常折翅，依人喜鹊亦空啼。长安公子多飞弹，且向云山深树栖。
天水相涵万象清，咸池真乐妙无根。大音岂在九霄外，有意听时却不闻。
当日先生药已成，便将金井等闲轻。迨今遗迹峰峦上，时有青烟灶下生。
清啸孤猿半夜啼，子规山狖共酸悲。水风露月烟江冷，正是离人睡觉时。
鲸海外多仙境界，蚁窠中有小乾坤。不愁北谷愚公老，自觉南柯太守尊。
穆王八骏鱼千里，汉武末年狐首丘。驰骛崩奔何日了，灵台咫尺不回头。
霜殒芦花泪湿衣，白头无复倚柴扉。去年五月黄梅雨，曾典袈裟籴米归。
两度相逢皆草草，临岐无奈别情何。沅陵更有刘明府，颇恨归时不肯过。
千金铸镜百神愁，功与当年禹服侔。荆棘故宫魑魅走，空馀扬子水东流。
月明弄影雪巅癯，只似胡僧不似吾。忽予牙绯称羽客，道官儒黻释头颅。
此物天生人不知，阴阳真气兑为离。坎宫五世求名姓，认得黄芽作圣基。
乾坤画笔久荒芜，谁作临江五老图。闻道远师将结社，华巅犹得照鄱湖。
貂帽垂肩窄皂裘，雪深骑马向西州。暂时相见还相送，却闭闲门依旧愁。
尤喜凌人职未隳，闭藏出纳示箴规。战兢国步艰难者，常似临深履薄时。
雨过桃林草正肥，休征牧放恰相宜。擎头戴角群然乐，喜见太平无事时。
爱鱼何羡古濠梁，画出群鱼趣更长。正欲垂纶寻钓隐，何时相约水云乡。
山公自是林园主，叹惜前贤造作时。岩洞幽深门尽锁，不因丞相几人知。
丰年物物总欣驩，不但人和畜亦蕃。簸处金肤肥彘母，舂馀珠屑饱鸡孙。
不须蟾桂十分圆，自有春花万种妍。岁岁年年长寿酒，海棠开后牡丹前。
已公岩畔水粼粼，树老云荒记往因。一夜溪声听不得，游山真愧住山人。
瘦树枯枝藓晕青，嫩寒清晓雨冥冥。道人不管花开落，独爱残香绕砚屏。
白傅可能无舞女，高柔那得少贤妻。柳浪湖上君来日，把酒唯听一个鹂。
知道行家学不来，烂涂蕉叶倒莓苔。冯伊遮盖无盐墨，免作胭脂抹瘿腮。
群来野雀绕林梢，三五人家住水坳。翁媪语人年岁好，屋山添得一层茅。
海气江声相与浮，今时帝里旧杭州。西湖寺里多金碧，自厌秾华不肯游。
仙子何年辟洞天，手持双斧下苍烟。檐前时许金茎滴，为种华山玉井莲。
春归顿觉日华迟，乐事偏多属圣时。万寿声中觞酒满，年年岁岁拥春祺。
萧萧古道西风雨，惨惨黄昏匹马行。未遇功名莫嗟叹，逢时更自忆平生。
醇醪风韵久沦肌，未许隆中枉盛时。欲藉青春领行色，五云深处足恩私。
满眼残红正乱飞，端如棹入武林时。此身也是鹪鹩样，乞与桃林借一枝。
海陵储粟号常盈，一夕咸阳烽火惊。闻道催逋朝遣使，几多民命在春耕。
洞庭春色出黄柑，远致何由共一欢。感荷多情王刺史，独惭彭泽未休官。
商山路接玉山深，古木苍然尽合阴。会府登筵君最少，江城秋至肯惊心。
溪水溶溶影动摇，盈盈仙子近星桥。个中著句须清绝，莫道经春雪未消。
华发相将五十年，飘飘剑佩向淮天。床头一卷春秋学，梦里犹闻殿下宣。
艺祖不嫌宫室卑，神孙今不剪茅茨。太平风俗终还厚，长似唐虞夏禹时。
史君携客习池头，不载连营女妓游。红烛要须醉芗泽，白云何似老温柔。
金谷花时醉一场，旧游无日不思量。谁知万水千山里，枉被人传过洛阳。
桐竹交阴覆广庭，秋风时与叶争鸣。可怜一曲明君操，不似高山流水声。
预向离边把一杯，黄花多意已能开。不忧风雨明朝阻，懒逐时人斗折来。
西湖闻道泛龙舟，紫盖黄旗照碧流。奎藻万年华宇宙，矢歌何日复来游。
十年滓秽已澄清，访旧宁须得便行。蚤辟关中奉高祖，重兴礼乐定章程。
自用金钱买槿栽，二年方始一花开。怜红未许家人见，胡蝶争知早到来。
木兰紫近辛夷坞，芳树高高结翠阴。回首辋川裴迪老，不知谁与伴行吟。
帷幕时间奉此身，当知流转会成尘。随缘且用遮空壁，莫较敷陈旧与新。
春风二月落花时，忆得前年君寄诗。共道人家惆怅事，向灯弯尽一双眉。
响舌能令百鸟羞，听时丹杏发山邮。春云不定雨来急，湿翅苍茫高树头。
白头不了秋风债，桂穴锄云种一枝。与世今迷日五色，莫教地下有人知。
秋高山静一檐月，只许清光醉老身。蓬藋之间见花竹，灌园休说汉阴人。
弃置长门鬓欲华，后宫又道选良家。君恩好似三春雨，半为开花半落花。
十年奔走度晨曛，望断江南水竹村。不是田园无旧业，极知天地有深恩。
谁道山如九朵莲，万峰飞舞上青天。惜无羽翼乘风去，分取丹池一勺泉。
秋风萧瑟过重阳，黄菊花开酒正香。人世相逢须尽醉，牛山何必涕沾裳。
五岭经行敢惮劳，从前此邑产贤豪。几年始见新香火，占得青天白日高。
举世谁亲兄弟亲，原从一气上分身。今人各自私妻子，不认同胞共乳人。
不才惟侍高门庆，奕世皆为外计臣。乡老相逢频教我，尽忠思孝报君亲。
孤峰溜雨瘦到骨，老柏僵寒皴作鳞。莫怪笔锋太奇峭，先生只算自传神。
汉水方城带百蛮，四邻谁道乱周班。如何一梦高唐雨，自此无心入武关。
世情易变如云叶，官事无穷类海潮。退食北窗凉意满，卧听急雨打芭蕉。
薰风一棹入秦淮，为惜多年出处乖。官舍晚烟人吏散，灯前觞咏两开怀。
休沐闲庭满绿芜，丹青聊自静中娱。少陵诗句余真愧，戏博将军画马图。
羚羊一口雨中开，潮截牂牁水倒回。四月鱼花犹绝少，祗因西水未曾来。
盖世勋名今日梦，一丘泉石古人心。羌峰衣钵依然在，莫把儒冠老此生。
游戏仙人出道场，宝山珠树发神光。坐间举手分天界，移入毗耶一室方。
流水无声伯业空，人言列国此争雄。至今春雨桃花落，还似当年战血红。
金英玉树斗玲珑，九十秋光聚此中。人世等闲诸热恼，一时消杀付虚空。
山客偶来城里住，频年孤负惜芳心。一株杨柳南池上，日日看春到浅深。
苍龙檠辇道春回，尽把韶华入酒杯。但见殿前移仗退，已闻苑内奏花开。
尘蜕冰肤玉透肌，皱𫄨洴墨剪裳衣。芳鲜甘与缁云老，不与轻红转眼稀。
酒里诗中三十年，纵横唐突世喧喧。明时不作祢衡死，傲尽公卿归九泉。
绕屋桃花可得追，迎门犹有海棠枝。牡丹未放酴醾小，并入青梅煮酒时。
学在事时斯是理，盍于事上每寻思。但令下学功夫到，上达之机便自知。
子美神功接混茫，人间无路可升堂。一斑管内时时见，赚得陈郎两鬓苍。
推枕晴窗一欠伸，杏梢开到几分春。天涯岁月成离索，翻愧追欢梦里身。
玉柱金庭未易寻，饱看七十二瑶岑。太湖多少闲风月，归对金焦尽日吟。
欲归不归何迟迟，不是孤臣托病时。此是定山最高处，江门渔父却能知。
人生无奈老来何，日薄崦嵫已不多。大抵华年当乐事，好怀开处莫空过。
莫问秋风八月槎，一蓑欲老水之涯。笔床茶灶肯同住，毕竟吾宗是作家。
新草天涯入断魂，若为有意眺郊原。只因老子春愁少，须著萧萧雨暗村。
年年花发可怜春，今年见花愁杀人。不是风光近来别，祇缘兵战此时频。
木落山寒境更幽，世间万事入搔头。何人为广秋声赋，我欲归田蚤晚休。
居山城市罕逢人，傲世名高混世尘。满目烟霞常作伴，言知寒暑易为春。
碧玉声中步月歌，弹来弹去不嫌多。从教人笑成琴癖，老子佯呆不管他。
能忘安道十年情，方刻新题光欲生。二叟生生如见访，水迎山送到增城。
我是田家本业农，偶然两世到蟾宫。书生天幸有如此，岂复更忧吾道穷。
殷勤春在曲江头，全藉群仙占胜游。何必三山待鸾鹤，年年此地是瀛洲。
万里休言道路赊，有谁教汝度流沙。只今中国方多事，不用无端更乱华。
共踏槐花记昔年，一弯新月夜移船。君行为问灵泉水，梦到松林石壁前。
翰林才大今师伯，目短曹刘数仞墙。我亦当年曾问字，云泥无路可升堂。
银弁金钗百万家，万家喧买四停花。杖藜来往闲相语，鸽鸟何如变老鸦。
石床丹灶紫烟消，万玉峰头是铁桥。开遍碧桃人不见，隔林时有彩霞飘。
莫将急鼓叠回风，且向中流看织荭。石上相逢休问姓，当年我亦一渔翁。
独拥残兵守邺城，伫儒袁尚去擒兄。一时天地方翻覆，安把人伦罪审荣。
绝顶寒云挂玉清，三山何处有蓬瀛。乘风自叱群羊起，不向黄冠道姓名。
玄德骁雄世所知，蛟龙宁肯在污池。馆于贰室谋何陋，借与全荆意自奇。
七里黄泥红树冈，西风果熟一村香。居人只道山深好，三百年来是战场。
兰江书法妙无伦，铁笔兼逢远上人。肯向魁山寻野老，不辞沽酒典衣频。
江湖醉渡十年春，牛渚山边六问津。历阳前事知何实，高位纷纷见陷人。
野人斋爨屏膻腥，自向阶前撷紫茎。老去爱花心转薄，一杯蔬饭足浮生。
西抹东涂衒一乡，阿婆羞忆少年妆。如今闭户无人识，旋学仙翁却老方。
青山山下少年郎，失意当时别故乡。惆怅不堪回首望，隔溪遥见旧书堂。
去年腊前不见雪，今年子月见飞花。凭谁说向林和靖，莫把梅花擅作家。
道场山背是吴兴，只不教人到德清。霅水相留别无计，却将溪曲暗添程。
本慕修真谢俗尘，中年蹭蹬作诗人。即今恨养金丹晚，且向江湖把钓缗。
昂霄杉桂不知年，风纛云幢锁暮烟。狡狯老钦能缩地，十洲移得别山川。
外貌休寻饾座梨，应知石里蕴瑰奇。从来善相书前史，为识英雄未遇时。
病襟思适绕东塘，水荇初花吐嫩黄。行困老樗阴下坐，儿童争喜拾红娘。
时光潜去暗凄凉，懒对菱花晕晓妆。初坼鞦韆人寂寞，后园青草任他长。
知己从来自有天，除书宁复待人传。青云直上非逾分，占上声名五十年。
暮空云敛月初弦，露气星光共渺然。回首棘闱供试事，秋风梦断十三年。
共酌檐花细雨前，凄然重见此江边。停舟莫怪难为别，能几人生二十年。
半檐日影漾罘罳，才是深宫梦觉时。敕取烧槽弹法曲，声声声诉恨来迟。
才离艨艟又僦车，客行巳喜近京华。元龙是我同年契，濯足清醪肯为赊。
年随流水去伤神，催入风光一度新。何事蛾眉颦不展，玉颜无伴怕逢春。
自怜五十鬓如丝，更把闲身与物驰。惟有高人收倦翼，世间万事一弹棋。
老松偃蹇卧江滨，风月烟云寄此身。不羡参天二千尺，低徊欲对小峨岷。
一方僻险控孙曹，兵术相疑治道高。尚父鹰扬身未死，讵应典午得称豪。
稚子呼牛女拾薪，莱妻自鲙小溪鳞。安知曝背庭中老，不是渊明辈行人。
东归半载渔樵乐，北去三年父母来。金马玉堂弹指入，宝楼香阁一时开。
风沙漠漠竟何之，静想撚须不语时。道大莫嫌泉路窄，山钟佛火好相依。
古羊江口两山阴，野客停挠为一吟。面逆寒风望苍翠，老来唯有爱山心。
敝车羸马袅荒陂，十步蹒跚九步攲。不恨傍人骑马过，病夫曾有少年时。
电露荣华一梦休，琴书多是越僧收。年年柳下游人过，指点春风认竹楼。
梦里仙人水月容，步摇斜飐玉笼松。六铢衣薄霜风老，吹落瑶台第几重。
青灯寒焰弄微明，灯与幽人一样清。案上黄庭浑懒看，时闻败叶打窗声。
与君昔日赋斜阳，绮语曾窥万丈光。节物撩人人更老，篱边犹是去年黄。
二老因何梦里逢，虬髯鹤发尽仙容。至言餐后犹如见，月白堂虚五夜钟。
黄尘污人廊庙具，萧散风流谁比数。清言善画浪相传，遗恨千年机上女。
岩前丹桂陇头梅，元是蟾宫一处栽。怪底今年秋月好，同时仙子下瑶台。
高僧不出住花宫，百毳袈裟手自缝。遥想千岩秋色里，六时放梵下虚空。
群居抗节德非孤，肯为狂秦作大夫。试想当年风雨里，此身曾屈祖龙无。
经年于此忍朝饥，又见秋山草木腓。满口阳春无和者，却将锡杖向空飞。
课试失期无了日，酒杯劝影有长春。风流倘带龙门选，不愧当年第一人。
丘壑忘机道亦存，石函书罢偶窥园。鸦啼古木炊烟起，卧听南庄刈稻喧。
女冠新观近西清，玉宇幽奇称道情。宫禁沉沉银漏永，好风时送步虚声。
授时历进当冬至，太史舁官近御前。御用粉笺题国字，帕黄封上榻西边。
东篱昨夜有微霜，白酒浮香菊又黄。老去闲情镇相待，满头何必遇重阳。
干戈载戢世平康，神骏无羁尽脱缰。新水满沟春草绿，风光好似华山阳。
百年涂抹皆成学，吴郡徐霖正惜才。安得不虚生死话，梦中呼起振之来。
儿女欢喜罗酒浆，夜深笑语火炉傍。如何去岁听风雪，身在江南梦故乡。
徙倚雕栏坐夜迟，花间明月瘦寒枝。合欢纵得回新宠，零落须教异旧时。
功名壮节易华颠，扬簸翻羞糠秕前。老子炉锤无别巧，精粗良窳任天然。
冷落韶光谷雨寒，一年孤负倚阑干。欲知春色偏浓处，须向香风径里看。
十年归卧茂陵居，长日惟删旧著书。最是汉庭怜汲黯，病来犹得伴相如。
流水高山不用弹，巴人下里众皆欢。只今何处求钟子，多向文闱作考官。
可怜平地不生钱，稚老累累被索连。困苦新图谁画此，祗愁中禁又无眠。
大道本来无所染，白云那得有心期。远公独刻莲花漏，犹向空山礼六时。
中郎才业自家传，际遇青宫倚注偏。最爱两年无一事，雍容筹笔直如椽。
炼来仙骨五铢轻，鹤背何年上太清。知是玉皇香案吏，可能还记步虚声。
舟出清溪尚逆风，观山却得少从容。浮云不碍天边眼，放出神仙八九峰。
酒醒虚堂灯影昏，愁来掩卷竟谁论。此时月落寒风起，乱叶飘萧正打门。
西亩田翁橘柚黄，东邻稚子稻如霜。独怜寥寂杨雄宅，岁岁年年书满床。
龙虎山中有道家，上清剑履绚晴霞。依时进谒棕毛殿，坐赐金瓶数十茶。
截发哀号孽妇前，晋家无地亦无天。当时阮籍丘中骨，掷向黄河尚带膻。
无烦物象弄精神，世态何常不喜新。唯有前墀好风月，清光依旧属闲人。
新分菊本自锄山，手缚枯藤作矮阑。比似著书空用力，种花犹得一年看。
划破虚空一剑间，六根同转上头关。如今宴坐庵中事，政在凡夫道法间。
晴湖捲箔挂窗时，三面山光翠霭低。渐放扁舟波浩荡，喜看台榭水东西。
年年多费草鞋钱，一钵沿门为众添。于今又向他山去，有话聊将白纸传。
当年陆海骇珍藏，此日繁华堕渺茫。春草不随人事换，依然分翠入宫墙。
水国生涯一钓轮，荻芽鲈鲙四时新。安知白首沧洲客，不是三高行辈人。
好手逢场了不同，五家宗外立家风。玿师一句当机语，不道杨岐栗棘逢。
玉骨冰肌别样春，凌波步小袜生尘。风来水面香飞处，疑是当年解佩人。
当年汉室已兴隆，自是侯居太半功。火德正炎神预否，他时为造楚王宫。
谁乐明时作冷官，羡渠萧散意能安。小斋一榻清于水，坐与梅花傲雪寒。
地下修文已十年，客窗不忍读遗篇。一双清泪灯前落，风木情深倍怆然。
两到浮峰兴转剧，醉眠三日不知还。眼前风景色色异，惟有人声似世间。
孤亭隐隐芰荷香，六月浮樽水气凉。小艇闲时鸥作伴，白云深处酒为乡。
执手群歌田舍儿，年丰米价不嫌低。饱舂白雪已归市，晚割黄云犹枕畦。
莫道清平调独狂，牡丹元不与昭阳。后来亦是先花叶，谁醉君王玉笛傍。
乞得君王小镜湖，扁舟同载只奚奴。年来自信机心绝，底事惊开水面凫。
燕违戊己鹊避岁，兹事因何羽族知。疑有凤凰颁鸟历，一时一日不参差。
花开花落太无情，春信何缘到紫荆。梦断重泉挥老泪，人间时节又清明。
六出飞花入户时，坐看青竹变琼枝。如今好上高楼望，盖尽人间恶路歧。
琴樽畴昔记追随，富贵休教贫贱离。一日相思时十二，无书独可可无诗。
病扶藤杖觅残梅，牢落情怀怕酒杯。约束园丁勤洒扫，新年作意待春来。
数年风土塞门行，说著江山意暂清。求取罢兵南国去，满楼苍翠是平生。
等闲相见销长日，也有闲时更学琴。不是眼前无外物，不关心事不经心。
淮海风回吹血腥，青原不改旧时青。中朝将帅论功赏，不及江南一白丁。
几千年浪碧澄澄，对景难忘我祖情。乐就也知曾借力，轩成方见不辜名。
天山雪后海风寒，横笛偏吹行路难。碛里征人三十万，一时回向月明看。
不见支公已六春，别来世事一番新。明明止有山中月，长照灵泉旧主人。
有竹如椽故可佳，况于竹外隐鸥沙。不嫌官道多车马，此地端宜著钓车。
人到退时须著力，未退之时休向前。暑中团扇多勋业，一夜西风亦偶然。
天人弥天同一游，洒落珠玑不自休。二老风流今净尽，空馀怪石对龙湫。
险过咸阳百二关，扪萝犹忆旧时攀。却怜井底公孙述，虚筑层城据此山。
瘦骨岩岩祸患馀，追随人事愈驰驱。何时洒扫松楸畔，小盖茅庵只读书。
光景不留人易老，恨无羽翼出尘埃。世间那有飞升药，且傍汀洲采菊来。
空林有雪人犹卧，破屋无烟门未开。多少洛阳城里客，如何县令独能来。
少年裘马骋春游，直指金鞭过五侯。绿水桃花临广岸，画栏杨柳压青楼。
十年归梦剡溪船，眼底江山若个边。春事寂寥人意懒，一天风雨共愁眠。
修竹祠堂曲水滨，寒泉菊盏久埃尘。道傍车马无心到，似我频来有几人。
常记东园按舞时，春风一架晚蔷薇。尊前不展鸳鸯锦，只就残红作地衣。
罗浮道士是前身，爱写江南雪里春。今日香魂招不得，看花一度一伤神。
戏担双鬼当双鱼，小妹停肩雪霁初。莫道丹青资一笑，人间物物是苞苴。
斗转星稀夜欲阑，月魂斜堕屋头山。鸡声唤起十年事，尽在吟窗一枕间。
秋风吹日上禅关，路入松花第一弯。只愿四时烟雾少，满城楼阁见青山。
四月官场入纳时，乡耆旁午上门追。请看贫妇通宵织，身上曾无挂一丝。
长夏清江倚碧岑，人间尘土莫相侵。榴花不得春工力，颜色何如桃杏深。
江湖秋夜月纷纷，溪水吹风作簟纹。渔父疑如傲世者，孤舟吹笛入青云。
归来三径得闲身，家世曾为晋辅臣。江介繁华摇落尽，酒边犹有义熙人。
万槊森然老更成，要将馀韵斗僧清。道傍谁识凌云操，只有诗人著眼明。
朝客朝回回望好，尽纡朱紫佩金银。此时独与君为伴，马上青袍唯两人。
老火欺人客路长，舣舟取次浴温汤。犬鸣三峡夜逾静，月上四更天始凉。
人似飞花去不归，兰昌宫殿几斜晖。百年只有云容姊，留得当时旧舞衣。
天子临江渡六军，长江无浪天无云。笑杀当年魏文帝，武夫空复有千群。
疏散元非用世才，日高林户尚慵开。为怜湖上青山好，行到冬青树底来。
人海抽身得自由，只随耆旧见风流。而今冠盖长安道，老死黄尘不肯休。
年少乌衣行秘书，典坟丘索郁相于。八龙首屈慈明指，不耻问奇老仲诗。
空自美新更剧秦，子云竟守一区贫。草玄可惜无良友，说与他年蹈海人。
岭南多梅却少雪，塞北苦寒花绝无。争似吴峰千尺白，暗香疏影两三株。
才上华严第一山，倚天双阙不曾关。白花紫柏漫山路，犹觉桃源在世间。
正月已放山丹花，二月桃杏似云霞。城中少年紫骝马，日暮来寻碧玉家。
西风昨夜到茅庐，勾引吟魂会老逋。羌管数声惊别梦，一天凉月碧窗虚。
数声爆竹入新年，万紫千红信息传。巽二搀先施妙手，花开顷刻更堪怜。
明年禾黍定千钟，瑞雪搀先舞晓风。更愿平淮捷书至，西平禽贼献司空。
云拥奇峰暑未残，江焦石烂几时安。望中雷雨过傍邑，仙令元来是灌坛。
罨画溪头秋水明，上人逸笔思纵横。云山多少元晖句，不道毫端画得成。
池上风荷香扑衣，红妆镜里雨如丝。试呼小艇寻烟去，便是苕溪五月时。
得即欢欣失即忧，死生轮转暗相雠。那知垂钓非真钓，只在丝纶不在钩。
猎猎风蒲水满塘，轻阴微雨芰荷香。偶来乘兴观时物，徐步芳洲趁晚凉。
梅花欲动意婆娑，雪霰侵陵奈岁何。呵冻笑供春帖子，残年清债已无多。
昨日追寻今又来，好怀端为故人开。慇勤更有平生念，群从何时访翠崖。
剪茅盖屋竹编篱，浅白深黄万菊枝。云气不烦将雨至，西云老子正题诗。
晚年学道莫徘徊，阅尽繁华冷似灰。趺坐禅帷香煖处，一声霹雳梦初回。
华发寻春喜见梅，一株临路雪培堆。凤城南陌他年忆，杳杳难随驿使来。
金陵自古帝王都，碧石清江俨画图。五圣百年虚想像，鸾舆曾到此间无。
蛮夷流劫几经年，饱食何尝肯力田。今日自知勤穑事，畬田处处满山颠。
藉草开樽往兴深，摇花落盏十分斟。当时已有今年约，肯放花残负赏心。
薄莫维舟古岸边，浓云泼墨暗江天。道林岳麓知何处，雨打篷窗夜不眠。
延英昼永汗沾衣，正是君王访问时。应笑开元恣骄乐，粉团争射学儿嬉。
十年同此振网维，万种誵讹悉共知。今日脱然无一事，坐观明月照琉璃。
寒梅吐艳风初应，步辇宣游日渐迟。道荫无涯真绪远，永康寰海茂春祺。
老郎日日忧苍鬓，远守年年厌白苹。终日相思不相见，长频相见是何人。
四月笙歌沸苑池，瑞莲花对海棠丝。昭容尚记开元日，正是宫中蚕老时。
南山老竹引鞭长，采掇新萌绿玉香。已觉年来忘肉味，小铛深煎与君尝。
卵石周围砌作坛，更须面面作栏杆。瓜期未用相催迫，准拟来年看牡丹。
少华山头雪未消，东风先已入花梢。今朝懒到溪边看，林下流莺似见嘲。
菊苗新擢马兰丛，柳老吹花拂掠空。闻说先生过山去，钓丝无主系东风。
壶中老子兴不浅，丰颊樽前胜玉梅。肯为莼羹下犀箸，聊凭催促好诗来。
不因与国近交欢，冰齿相从发已班。多见长才无肯綮，岂辞一篑竟为山。
尘容俗状日驱驰，猿鹤闲情久别离。今日无端看图画，从前重忆故山时。
屏除呵殿少人知，随马囊诗更有谁。五百不来村落静，自然生齿似螽斯。
南州高士芰荷衣，卖药都门尽不知。手种溪头千树杏，花开正是到家时。
京洛尘中耿素衣，苍头冷面古须眉。春风红紫百千变，惟有此花如旧时。
逸气飘飘正妙年，纵横礼乐扫三千。胪传玉陛星辰晓，姓字巍居鼎甲先。
汉将少谈云鸟阵，禁廷新拜虎符臣。秋天白日明戈戟，罗绮轻骄跃马人。
多少庭台堕劫灰，胜游踪迹几残碑。风流人物今谁在，水绿山青似旧时。
拔足红尘九十霜，云西自作水仙王。他年为续三生话，元老东坡本一乡。
薇歌一曲对西山，万古清愁老翠峦。望断空岩人不见，光摇银海玉峰闲。
手板三时朝紫宸，天符九锡下青旻。自能鹤禁辞王位，不向高真道寡人。
三四知音总道山，荷锄吾独在田间。人言病骥犹堪秣，伏枥何心十二闲。
不辞耕遍主家田，日暮归时欲饱眠。渡尽惊波莫回首，后来犹苦牧儿鞭。
透出重关一瘦筇，湖湘江浙绝行踪。自从得个安心法，禅道先儒只此宗。
大茅峰头多白云，谁能持取赠东君。高车驷马当年事，海思霞情后代闻。
长淮烟静是天津，兵里因循一半分。尚有旧时鸥与鹭，夕阳归处记南云。
柳影槐阴昼景长，北窗闲客在羲皇。素琴一曲知音少，坐对南薰满篆香。
赤帻峨峨玉羽明，篱间新织竹笼成。老人从此知昏晓，不用元戎报五更。
一出青门暑色浓，衣冠祖道望行踪。归与击壤同声祝，不负乾坤一老农。
台殿晻暧山嶕峣，云霞鲜明天泬寥。侧身下望厌尘世，安得羽翼凌九霄。
五十如何是后生，呼儿拔白未忘情。新年只道无功业，也有霜髭六十茎。
海棠红不数胭脂，微雨低垂艳艳丝。却似女儿含泪眼，凭栏怨蝶骂莺时。
边城已在虏城中，烽火南飞入汉宫。汉庭议事先黄老，麟阁何人定战功。
萧萧两鬓点吴霜，老去思归客梦长。只有九龙山上月，夜深来照读书堂。
鸡头子熟客新尝，流落空嗟各异乡。红线绿荷香里梦，十年灯火记钱塘。
多少风花滥此亭，白云流水正泠泠。大观肯把蓬莱意，打作西山一片青。
年少郑郎那解愁，春来闲卧酒家楼。胡姬若拟邀他宿，挂却金鞭系紫骝。
青海长云万里秋，琵琶一曲泪先流。六宫多少良家子，不到沙场不解愁。
道可受兮不可传，虚以待之无为先。江潭若肯从渔父，芳芷幽兰应自妍。
习老蒙翁两达尊，借他僧偈说慈云。一番入寺一感怆，细读古碑端宪文。
我与东风作主宾，忍教负却太平春。一觞一咏酬佳景，也未输他世上人。
能与幽芳作主人，西风吹净世间尘。接䍠攲倒寻诗处，应在章泉泉水滨。
春寒渗渗越常年，桃李枝间尚悄然。数日长阴君莫叹，人人道是养花天。
闲来倚杖柴门口，鸟下深枝啄晚虫。周步一池销半日，十年听此鬓如蓬。
春风次第归桃李，催得梅花一夜飞。时序匆匆几回首，即看红绽雨添肥。
孤标亦自惜幽姿，折赠行人第几枝。万斛清愁江上雨，曾看结子欲黄时。
老人无泪与君啼，梦里相逢路竟迷。二十三年崇胜寺，对床今夜是江西。
月射罘罳动绮烟，合欢花下夜张弦。太平公主来称寿，玉带朱袍舞帝前。
公己捐书绝学年，螺峰一觉日枵然。石头作枕云为被，颇觉闲眠独省钱。
当年欧富与韩范，戮力同心佐汉庭。今日故家浑似旧，醉翁之后独雕零。
菊不能言意自嗟，渊明底事不还家。东篱不负他时约，看取樽前剩著花。
尘世蹉跎三十春，欲将云水了闲身。清溪无数船来往，能去寻仙有几人。
一曲春风已擅场，浅颦低啭更传觞。令人忆杀香山老，旧日玲珑也姓商。
松柏森森护帝宫，至今和气在河东。诗人不尽当时事，八景图中见国风。
平湖过雨天开镜，落日放船人打鱼。野老柳阴沽秫酒，行人马上寄家书。
自怜瘦骨饮冰寒，惆怅相逢下眼看。闲想显人应笑我，道傍初试折腰官。
漠漠轻烟护鹊巢，杨花无赖矗天高。粼粼白水秧畴满，省却年时灌溉劳。
二十馀年又一过，岩花犹对旧山河。重来尚作萧条客，四十登临感慨多。
客子来时腊雪飞，出城忽已试单衣。湖边移店非无意，要共林逋话别归。
鹤发童颜歌负薪，衣襟不染一凡尘。担头几点桃花片，恐是当年避世人。
苍苍老石守寒丛，雪洒林鸠美睡中。鹑傍陈根饥更啄，雀栖高蘖瞑愁风。
解家海棠帝苑边，开时车马日喧阗。游人不为金貂贵，近侍能留锦绣筵。
红酣紫腻不胜春，肯上先生垫角巾。芳草醉眠今老矣，惜花心在怕花嗔。
重重帘幕掩流苏，花下相携倒玉壶。报道停斟半含醉，踉跄起舞倩人扶。
泥香江暖燕来时，红白花深桃李枝。草色一帘门半掩，卧看双蝶趁游丝。
溪上谁哦柳恽苹，杼山斜日飏花尘。杜鹃只管催春去，不信东风老得人。
尺一东来唤我归，衰年已迫故山期。文章曹植今堪笑，却卷波澜入小诗。
抗疏名高世所奇，知君应未慰心期。高名若了人间事，筑室山中何所为。
六代兴亡貉一丘，繁华梦逐水东流。操蛇神向山前笑，三百年前几度舟。
细看裂锦又蒸霞，黄师塔前江上花。折得一枝明老眼，与儿洗面作容华。
老鹤巢杉朱顶圆，欲充仙骑上青天。何当羽客偏多肉，拳足寒云不记年。
柱颐修剑上凌烟，自古功名亦偶然。钟鼎山林俱不恶，一瓢吾欲尽馀年。
群贤少长毕经过，曲水流觞忆永和。一代风流已陈迹，世殊事异感伤多。
南陵直上路盘盘，平地凌云势万端。堪笑巴民不厌足，更嫌山少画山看。
德孚先生留此眠，南山挥手白沙船。江山此日三人别，谁道人生无百年。
百道山泉出峡来，汪洋赴壑尚萦回。已知学海终能至，须识灵源向此开。
九月南天犹袒裼，炎云低压舸船来。清凉苦忆当年好，跣踏层冰上五台。
一声清跸出行宫，百尺黄旗绣戏龙。我赴文场君受戒，道边曾共望高宗。
老树槎牙倚半空，苍筠叶叶带秋风。欲将岁晚论心事，遥忆美人江水东。
风落庭柯又是秋，有时乐在有时忧。欲为万里朋游告，归雁还迟塞上留。
东林寺里西廊下，石片镌题数首诗。言句怪来还校别，看名知是老汤师。
海鸟已飞空自苦，池鱼虽美可长欺。白君须发知多少，是我山斋睡熟时。
独语流莺春乐章，梨花叶底酒洸洸。百年已割半生去，一岁无如二月长。
吴王上国长洲奢，翠黛寒江一道斜。伤见摧残旧宫树，美人曾插九枝花。
好景入诗皆可画，未知陈子画中诗。疑公便是褚季野，正尔不言行四时。
越女秦筝手自调，阿欢按节奏金铙。当筵忽漫冰弦断，笑倩怀中取凤胶。
溪上道人幽思长，堂开东郭引青阳。日斜开户看山色，十里泉声半在床。
再看新绶绾铜章，年少常趋鹓鹭行。花拂绿窗仙署晓，画眉未了又含香。
行穿老桧千寻影，归受凉荷十里风。从此胜游萦客梦，梦随黄鹄下云空。
中原正朔合天王，细读遗书瘿作囊。老子披图揩病眼，为公重炷石炉香。
溟溟雨意若丝棼，银竹森森泻夜云。忆昔曾行两京道，还如孤驿枕边闻。
别来凡历几重山，又报兼途策马还。而我病躯方觉健，喜时觞酒助谈间。
明时不作大夫官，偃盖空山老岁寒。试问玄都旧桃树，几回花实几凋残。
云绕青山水绕堤，游人陌上手同携。遗簪坠珥欢方洽，只恐楼头日欲西。
杏林春在凤城西，绛雪香中一鸟啼。污简古方传道要，青囊神药用心机。
林前怪石起参差，篁竹丛深使客疑。如过潇湘江上路，鹧鸪啼罢日西时。
晋盗奔秦代勿追，碧油幢下昼阴移。虎符不下军民去，闲杀摧锋老健儿。
蒲萄引蔓枣开花，台殿参差日影斜。一客不来双燕语，老僧闲欲晒袈裟。
平如铺簟浅于舟，谷实摊来亦易收。尝笑昔年高凤麦，漫教平地雨漂流。
渔阳烽火暗西山，一片征鸿海上还。多少胡笳吹不转，秋光先入蓟门关。
寂寞空山宴坐时，千钧重寄一丝危。直饶双眼频开合，著处由来不自知。
四海无家只一身，桐江西上访仙真。七年太守吾聊尔，况汝穷山管道人。
智人应不比狐疑，独立寒凘欲解时。笑与水冰相对语，三人清白总相知。
薄暮西风生树头，坐看凉气近人浮。一年今日才过半，梧叶萧萧已厌秋。
偻指浮生半百过，少年豪气渐消磨。人来献岁无他祝，乡里衣冠剩不多。
歌残鸿鹄汉宫秋，四老曾随鹤驾游。采采琼芝谢车马，不知罗网是留侯。
老去功名不挂怀，高眠之外只清斋。偶因种竹便多事，风叶扫馀还满阶。
泊船梅堰日微升，一径深深唤我登。随分垂杨兼老桧，备员野寺更残僧。
茵席沟渠各所宜，巧耶有道得如斯。平生正不人怜受，岂有乌头变白时。
曲槛朱栏夹道斜，洛阳无处不飞花。君看昨日辞巢燕，今日空巢来妾家。
一望苹花十顷秋，阖闾城下久停舟。除将访道寻僧外，半为真娘住虎丘。
今年人忆去年梅，试问今年花已开。见说春风正料理，不应小雨便花摧。
十幅生绡一墨池，尽收好景入屏帏。会须少缓丹青笔，更倩牧童横笛归。
江海无忘魏阙思，不妨身佩国安危。太平基业须贤辅，政赖君王用及时。
大家妆著斗时宜，等候君王看月嬉。三十六宫清夜永，幽情不许外人知。
胭脂着雨弄馀妍，力挽春晖上舞筵。谁道捲纱红映肉，杜陵正欲补遗篇。
霏烟五彩傍楼明，吸尽瑶华礼太清。夜静时闻环佩响，天风吹落步虚声。
清油浊酒慰家贫，老子山中但白云。君欲看云须久坐，晴窗端为起炉熏。
论将功中可策勋，至今香火密如云。生时不遇孝文帝，定有何人肯荐君。
览镜知予骨相屯，便当终与老农邻。议将此地为菟圃，种药栽花二十春。
寒青拔起二千石，山是一分云一分。切莫向渠谈世事，怕渠说与沈休文。
谁占百花头上魁，花神推许□□□。东园春信知多少，今日喜晴拚一来。
玉色瓷盆绿柄深，夜凉移向小窗阴。儿童莫讶心难展，未展心时玉似簪。
孙陵冈上丛生草，太傅坟前没字碑。人世百年元有限，何须功业更巍巍。
白简昂昂侍里行，朝阳红映豸衣明。袖中谏疏知多少，汉主徒惊白马生。
此夜孤灯共草堂，明朝双屐度潇湘。亦知心迹无南北，未道相违是两乡。
洞天别是一蓬瀛，桂馆时时吹玉笙。中有仙翁长不老，不知几个董双成。
办得萧萧水竹居，闭门足了一生娱。坐忘老子慵开眼，强聒痴儿任挽须。
特到儒门谒老莱，老莱相见意徘徊。黄河信有澄清日，后代应难继此才。
老年不著梅花眼，得见梅花子细看。我不似梅梅似我，风流心事一般般。
密傍轩窗开小池，巧安窠石俯清漪。道人不爱闲花草，祇种瓶蕉和水栀。
朝来地碓玉新舂，鸡蹠豚肩异味重。便腹摩挲更无事，老人又过一年冬。
金满名城果是谁，分明须只是痴儿。想来可是教人笑，金满城时是几时。
世上身名孰是非，维舟日日钓鱼矶。长江天阔不知处，夏口青山人夜归。
山中老树半荣枯，烟际茅亭似有无。白发两翁携稚子，衣冠疑是列仙徒。
牡丹一株开绝奇，二十四枝娇娥围。满洛城人都不知，邵家独占春风时。
月明孤鹤唳前汀，一树寒梅护石屏。香篆已消童子倦，道人犹对蕊珠经。
杨柳新栽半出篱，夜深鸟鹊自鹭枝。露凉月淡空烟暝，啼到金鸡报晓时。
谩将仕学论其优，壶榼相将是圣游。未解此时浑放下，应知眼底尽全牛。
世态一日添一病，好书百过消百忧。羲皇已上自可乐，季孟之间何足求。
三年四读洗儿诗，大漠维熊梦亦疲。纸笔未穷从所好，只愁风雪夜啼饥。
此老胸中有渭川，笔端能雨复能烟。休论画法如书法，曾向松庵读史迁。
三日欢游辞曲水，二年愁卧在长沙。每登高处长相忆，何况兹楼属庾家。
怀清台废娇娥怨，醉白堂空过客愁。若向此时回首看，生平富贵一齐休。
白白红红短短篱，自锄芳径简繁枝。羲皇向上渊明老，此段家风说与谁。
传闻此地有龙飞，佛殿残砖刻凤螭。事去千年无问处，寂寥霜草卧苔碑。
恰逢满月漾波宽，岸火苇灯望若攒。休遣榜人喧渡口，一时挠破暗生澜。
万里间关辞蜀道，六年前后到西馀。虽无泰华寄来树，且读人间未见书。
落花寂寂柳依依，日暮空山独掩扉。双燕不知人去远，年年犹绕画梁飞。
渭城风雨别离难，春树江云尽客欢。世上红尘深似海，屋头明月大于盘。
去日春蚕吐雪丝，归时霜菊剥金衣。沙鸥不入鸳鸿侣，依旧沧浪绕钓矶。
病骨那堪玉带围，在山心事出山违。中郎有句能成谶，泉石他年待我归。
谢雨还如祷雨时，篮舆顿撼不胜疲。两回往返千馀里，禄马交驰恐应之。
半山亭下老苔钱，凿破玻瓈引碧泉。一片玉蟾留不住，夜深飞入镜中天。
云是青山旧铅粉，一翻妆点一翻新。鬓边白发偏无赖，点著都成老丑人。
散牧羝羊四五群，自持秃节卧寒云。汉廷卿相无穷事，十九年中幸不闻。
涧水泠泠响石溪，旧时亭馆半高低。杜鹃尽有伤春泪，啼到山深不忍啼。
圣明端拱太平时，好雨当春细若丝。应是柏台添气象，旋滋花柳更催诗。
朝困十催何敢饱，暮虞百罚更生寒。鸡山小石凤山柳，移植庭前少自宽。
整整平头七十春，两翁可是太陈陈。世间过眼无非故，唯有诗情老更新。
虞山红树昔游时，每到秋冬入梦思。今日巴城又同棹，画中霜气最先知。
剡溪千古雪坡风，收拾寒清入瓮中。此味世人那得吮，特将撩拨老诗翁。
临终一得老僧言，扫尽胸中事万千。回首荣华都似梦，便能谈笑死生前。
马头乘兴尚谁先，曲巷横街一一穿。尽道满城无国艳，不知朱户锁婵娟。
去年和雪卧榛丛，雪里旌旗分外红。江上只今无盗贼，楼头昨夜已春风。
水畔人家舟作屋，飘飘身世长儿孙。几回睡足芦花月，又引帆樯过别村。
驱车乘兴谒先生，十里秋光照眼明。净室寒窗无长物，道书狼籍古琴横。
去年此日问梅花，未试春风萼绿华。为报东皇好消息，南枝含乳上窗纱。
构屋山居物外禅，绕窗白石与清泉。年来识破安心法，衲被蒙头自在眠。
昨侍吾翁一再经，眼中历历短长亭。五年人事随陵谷，今夕重来泪雨零。
诗律密闻高九释，倦游归老旧烟霞。朝中半是名臣友，时寄新吟壁罩纱。
蟾光秋半倍婵娟，河汉潜微莹碧天。楼上美人贪醉赏，晓钟声断遂经年。
读罢残书听雁声，西风一榻一青灯。老来清思浑如许，自笑前生莫是僧。
今朝二供亦相宜，眼底忘忧粲是诗。有恨春风不相待，山林著在日长时。
自古冲人德业全，都从仆御慎周旋。周公若道还欺我，那得隆平八百年。
短发垂垂飏晓丝，疏槐落落怯秋飔。巫娥欲赴高堂梦，须及襄王未老时。
云中玉磬无时响，木末金灯永夜明。胜地正缘人罕到，古今门户未尝扃。
水有青莲沙有金，老僧于此独观心。愁人欲寄中峰宿，只恐白猿啼夜深。
四十年前识若翁，闻歌桃叶比花红。而今老作城东母，亲见如来十指中。
记得迎承过葛川，稚金未肃嫩凉天。当时若径趋金阙，安得庐陵有此缘。
潜江田子有时闻，为政都非俗吏伦。勤职岂惟精讼牒，爱贤时复访衡门。
天地重开日月移，幽人感激中兴时。湘累莫漫题芳杜，汉皓何须咏紫芝。
万壑长风吹老髯，轻云时送雨廉纤。暂停候馆拈春碧，爱杀春盘野荠甜。
司马频年西破戎，诏书又下九华宫。亲提万卒如风雨，一夜来屯紫塞东。
连空阁道结飞霞，衲子云游少住家。问讯两仙呼不应，鸟啼惊落一岩花。
一树梅花古道边，随风堕落自年年。情知所遇合如此，未必春风独尔偏。
精神冥合气归时，骨肉融和都不知。关节自开通畅也，形容光泽似婴儿。
春来不见故人来，及至来时春又回。花事旋随风信了，独留红药待君开。
风勒归云带雨回，不容老子小徘徊。拨忙也到池亭上，昨日卷荷今尽开。
去时归日是何年，染得秋霜白满颠。为问钵囊何所有，临行多是故人笺。
大明八叶圣人生，曾见黄河水至清。千年襄汉荣光起，此日风云大驾行。
卜叟囊书系肘边，儿童尊信等神仙。立谈算尽平生事，问到封侯拜相年。
昔岁相知别有情，几回磨拭始将行。如今老去愁无限，抱向闲窗却怕明。
遍历诸方羡饱参，黄龙不是泐潭南。会当推向人天上，快睹今时优钵昙。
不令老眼看鞓红，岂是青春不负公。尚有扬州风物在，亦防此段并成空。
风流百世林和靖，洒落三生杨补之。一自阆风归去后，几回展画又观诗。
渭南泾北已三迁，水旱纵横数顷田。四十二年居陕右，老年生计似初年。
昔时家住海三山，日月宫中屡往还。无事引来天女笑，谪来为吏在人间。
高侵寥廓势盘纡，倦足登时每一吁。方寸人心犹有险，况教广地尽平涂。
茅檐月有千金税，稻饭年无一粒租。生事萧条人问我，水芭蕉与石菖蒲。
公厨敕许酿芳樽，屡唤宾朋醉后园。谑浪略无名位间，谁人知道太师尊。
天山戎马本天骄，入贡能轻道路遥。底事内兵翻作乱，祸胎疑自武宗朝。
雨晴山麓上莓苔，老木亭前罨画开。城市爱闲应更少，水边才见一人来。
门掩多年生绿苔，想师心地似寒灰。劳心扰扰休来此，我是闲人尚不开。
闲花尽与青禽去，幽草生怜白鹿来。乞取神仙餐玉诀，他年骑尔共徘徊。
云罅纤纤玉一钩，小庭风露更清柔。老来朋旧凋零尽，独倚阑干特地愁。
圣主覃恩遍九垓，碧油红旆出关来。乡中父老如相问，十五年前赵秀才。
一天秋月夜方中，时有南来水面风。总是乾坤清意味，尽情付与觉非翁。
青山绿树旧时家，宦况何如隐趣赊。料想西湖明月下，梦魂先已到梅花。
卧病衡茅久自私，懒心只与白云宜。那知风雨江湖夜，恍似平生涉历时。
佛性本来无阻障，众生不识难归向。若见如来成佛时，莫向世间求取相。
家世无田事笔耕，五车精熟是收成。穷通有命吾何与，若若多惭短褐荣。
燕子归时风满林，碧梧月上思沉沉。辘轳声转银床滑，望断君恩似井深。
上水船须寸寸挨，摩挲空腹愧非才。热瞒舍下痴儿女，道是先生视草来。
六街斜日马蹄忙，自觅幽人叩竹房。残雪未消尘迹少，一函内景对焚香。
淮海风回战血腥，青原不改旧时青。中朝将士论功赏，让与江南一白丁。
玉蕊亭边集翠娥，琅璈声和万年歌。月斜酒散天风冷，鸾鹤翩跹渡绛河。
送客离杯泪未干，芰荷风雨动微寒。青山绿水知多少，谁谓江门行路难。
穴处尝闻太古时，规炉凿地亦几希。便成简易真淳俗，坐唤儿孙共打围。
谩说离家已半年，春风吹草绿如烟。马军恰与征人会，此出那知不系天。
见说洞庭无上路，春游乱踏五灵芝。含桃风起花狼籍，正是仙翁棋散时。
丹崖翠壁数千尺，绝顶僧房三四间。老树倚岩岩倚屋，白云飞去又飞还。
石涧竹冈无尽时，上难著脚下难窥。平生所性佳山水，烟雨中行不废诗。
盆池秋水碧涓涓，中有昆仑雪一拳。若待三年生玉子，便呼此地作蓝田。
香如江路晚风腾，色似蜂房晓露凝。姓蜡名梅俱是假，世间多少墨成蝇。
让高泰伯开基日，贤见延陵复命时。未会子孙因底事，解崇台榭为西施。
溪上桃花春可怜，赤栏桥畔忆游仙。若为饱吃胡麻饭，看到三千结实年。
草没离宫旧路赊，锦帆曾说到天涯。孤城日暮东风急，落尽当年彩树花。
病客多年掩绿樽，今宵为尔一颜醺。可怜玉树庭花后，又向江都月下闻。
怪底风沙老客颜，百年行役几人闲。不须扼腕封侯事，犹得生还入玉关。
落尽群花独自芳，金英浑欲占秋光。纷纷世上夸红紫，何事渊明祇爱黄。
几年封植爱芳丛，韶艳朱颜竟不同。从此休论上春事，看成古木对衰翁。
十年沽酒共持螯，沦落长安气尚豪。银烛绣帘春似海，夜深重奏郁轮袍。
底事春愁减玉肌，谁能獭髓为扶衰。可怜傍𪩘临池处，非复嫣然一笑时。
苦竹丛西石色乌，来时依旧驿亭孤。自从历遍崖州路，不敢弯弓射鹧鸪。
拾得红英不忍残，殷勤更觅旧枝安。情知不似开时好，犹胜溪头水面看。
己私既克本心存，到处逢原与理行。不待有心求乐道，此心之乐自然生。
禅僧劝读传灯录，道士教行进火功。今日兴来俱破戒，黄花篱落醉西风。
来往师门十五年，此山曾近未跻扳。于今始至滋怀恨，不见先生却见山。
长记秋时病作魔，频来看我谢君多。只今未别先成梦，梦觉争如既别何。
迁善宜将窒欲参，此轩名损亦何谈。古来种种无非学，更好从头问老聃。
洙泗回萦入古城，宫墙犹是鲁诸生。圣朝礼乐超千载，莫似当时不肯行。
人间何日不尘生，扫到何年扫得清。输与天台双行者，睡弯苕帚午鸡鸣。
黄沙浩浩万云飞，云际草深黄鼠肥。貂帽老翁骑铁马，胸前抱得黄羊归。
殷勤不为学烧金，道侣惟应识此心。雪里千山访君易，微微鹿迹入深林。
唤回二百年前梦，索饮西风一醉馀。壁上榴皮在何处，游人空指沈庵书。
四百罗浮想旧游，共随飞舄几新州。道交本与神交合，为寄仙风道骨流。
亭亭两柏省堂西，乌鸟来啼凤鸟栖。愿借化工培养力，百年高节与云齐。
红白株株更间黄，也怜颜色也怜香。道人不是栽花手，春雨年年此际忙。
君王六乘代来初，云从飞龙水送鱼。敢谓老臣耽暇佚，青山种树要全书。
妙画工意不工俗，老子见画只寻香。未应涂抹相欺得，政自不为时世妆。
自古开基立战功，无如仁义起英雄。造成社稷年三百，全在亲贤纳谏中。
霏霏红雨落清浔，流出山中直至今。休道仙源在平地，空教人向武陵寻。
北去南来类转蓬，浮生何处定萍踪。孤舟凌水醒残梦，三十年前此夜钟。
万壑长风吹日来，百年幽抱与云开。倚阑舒啸一翘首，何处亭亭郭隗台。
鱼计亭前放鹤归，晚风吹叶正飞飞。策扶老健徐行后，傍水穿云入翠微。
读彻残书弄水回，暮天何处笛声哀。花前独立无人会，依旧去年双燕来。
愁云垂垂雨淫淫，野馆重赋思归吟。老农那问客心苦，但喜粟粒如黄金。
陶令当年亦萧索，犹来篱下醉流霞。闲门今日无人到，赖得寒丛未有花。
堂前草木自争春，堂上妖娆花妒人。年年岁岁春相似，不信风光有故新。
虬须醉倚木兰舟，不识人间出塞愁。吹散碧云江上去，芳洲斜日自悠悠。
文章从古不同时，诗语惊人笔益奇。过与阿平应绝倒，世间能有几人知。
甑以生尘突不黔，街头斗粟贵于金。村庄男女馀多少，拆尽人间父母心。
双凤联胎本夙缘，小郎头角更堪怜。那知一片青云器，只向人间住七年。
崆峒道人良多识，易以真为难以力。岂无群圣可相师，亦有一篇言道德。
梅事匆匆半雨残，李妆羞涩尚春寒。人情只道花时好，花未开时正耐看。
旧传庾岭梅花好，及到梅关少见梅。唯有一般差可信，南枝长占小春开。
西湖月淡彩云飞，睡脸生霞酒力微。谁道玉楼寒起粟，胭脂却染素娥衣。
老兵中变意差池，仓卒呼来朽索危。若使阿婆真一吼，目生随后悔何追。
易学寥寥一线然，谁人口里说先天。近来惟有朴斋老，白首焚芗尚草玄。
累累圆实大于瓜，想见移根博望槎。三百馀篇谁识此，世间宁复有张华。
白发黄尘一梦中，又将愁眼对春风。不知夜雨能多少，染得桃花到处红。
春归平日馆池中，想是园花三四红。还有旧时王谢燕，喃喃来吊主人翁。
公今卧护足从容，岂有扁舟欲便东。少待政成归帝所，此邦还在化钧中。
四年司马滞江边，几杖茅堂自说闲。倘使金銮不迁谪，知君未暇爱庐山。
低篷小雨梦残时，忽忆同寻楚老祠。夜过丰城占斗气，想公别后有新诗。
敛墙缩地保邻欢，巧作规模不见悭。初转层梯心似隘，一开窗了便宽闲。
山上风吹笙鹤声，山前人望翠云屏。蓬莱枉觅瑶池路，不道人间有幔亭。
闻道毗陵诗酒兴，近来积渐学姑苏。罨头新令从偷去，刮骨清吟得似无。
清晨六出雪花晞，枸杞子红今满枝。逐伴偶来贪看处，玉坡高处立多时。
云烟缥渺暗双林，一望踟踌泪满襟。我也不曾道生死，终教难免扣门心。
酒店无钱与酒迟，初晴天气菊残时。乾坤不放闲人醉，也到江门酒盏知。
明月清风霁景凉，华鲸喷雪水茫茫。灵然一点谁人委，怀抱千年作夜光。
冻得梅花开不得，笑他和雪倚阑干。漫山漫岭知多少，尚对东风怯莫寒。
常时百步马先疲，今日岩前故不迟。回首兔宫犹未远，会须千里巧相随。
红染桃花雪压梨，玲珑鸡子斗赢时。今年不是明寒食，暗地鞦韆别有期。
花木楼台锦不如，关门下瞰更凌虚。他时老子如相过，认取东来青犊车。
火云烁石畏出户，正似雪深坚卧时。吾甘饥冻死即死，触热生惭褦襶儿。
白发秋风相别后，三年不寄一书来。书来却是他人字，放在床头不忍开。
铁甲年年卧戌楼，将军未老鬓先秋。防边奇计谁能识，量尽寒沙夜唱筹。
带孔频移转觉宽，酒杯虽举不成欢。客来为说红巾苦，窗下榴花亦怕看。
李白才名天下奇，开元人主最相知。夜郎垂老迢迢去，不记金銮走马时。
半世云山事未差，江城何恋杜陵花。纸窗风雨乌啼夜，许我三年定出家。
铸成胡冶笑相看，朵朵莲花映日寒。自是君家第三剑，当年不遣赠来丹。
一点天真都不耗，千钟人禄是难来。太平自庆无他事，有酒时时三五杯。
雪妃月姊宴群仙，珠阁银楼集玉鸾。老子来看收不彻，梅梢拾得水精盘。
惊崖却立挨斜日，老桧前临接断烟。水鸟负暄闲整翼，山禽相贺已晴天。
榕阴满地净芳尘，别岸残花为送春。芳草十年风咏客，闲窗今日昼眠人。
坐挹岚光翠入帘，出门俯槛弄清泉。夜深滴露点周易，辽鹤归时骨已仙。
正好春光二月天，梅花如雪柳如烟。那堪日日风和雨，辜负秾华又一年。
处子从来不世妆，老苍相对本相忘。犹嫌曾受秦封污，冷笑无言祇自香。
一时谈笑总名流，十里西湖恣意游。熟醉侧身窥翡翠，狂歌左手把蝤蛑。
城中冠盖匆匆散，老子空携影逐身。追路饯余三百里，斯人心事异他人。
少年学道出长桑，闭户时窥五色方。汉武甘泉初铸鼎，好将灵药献君王。
人世悲欢不可知，夫君初破黑山归。如今又献征南策，早晚催缝带号衣。
秦时日月汉山河，家计今谁与仲多。天子不知天下贵，酒中惟唱沛中歌。
乐游春事凭颠狂，红尽桃花绿尽杨。道眼频看浑未见，松风山月静焚香。
阴风猎猎雨丝丝，苦勒新红未上枝。人道春光从此出，不知元自得春迟。
二叔年皆八十馀，经年不见久无书。江山不隔还乡梦，昨夜迢迢到佛庐。
公家家世旧崔嵬，惊坐先生日万杯。已办槽床千日饮，便须乘月抱琴来。
看尽梨花到柳花，春光只为马头夸。有时吟断无寻处，小巷东风燕子斜。
乡人问我几时还，向道如今又入山。一个蒲团半间屋，吴松江上九峰间。
不整军容北射狐，却资媒翳取欢娱。山梁饮啄关何事，浪费君王金仆姑。
笔头俊逸眼头亲，邈得疏山矮子真。落雁图边轻展看，谁云不是道州人。
鸟啄梨花花欲稀，去从何处趁风微。傍人不解春光挽，只道清明有雪飞。
少无依倚老何堪，白发婆娑乱不簪。梦里尚思江北好，悔将夫骨葬江南。
昔曾幞被宿江浔，风雨欺人春未深。转盼六年重到此，越山依旧隐云心。
罢琴听我一言田，民物如苗吏草然。中有丰年无限意，何须矫首问云天。
歌舞文明五色同，可知丹穴胜河东。时名群季偏相亚，藜阁依然任火攻。
复礼工夫本易成，此心对越只寅清。居乡上齿家常饭，此道于今晦不明。
龙伯何年钓巨鳌，两峰漂荡入洪涛。人间灵迹无寻处，仙涌罗浮相对高。
剪剪东风白雪香，乌衣宝树玉成行。昭阳莫道无颜色，净洗铅华见靓妆。
眇然今日望欧梅，已发黄州首更回。试问淮南风月主，新年桃李为谁开。
几年蜗蚓占山扉，唤转风光似旧时。从此禅门多事在，篆香重课少陵诗。
中岩尊者幸同堂，浪走诸方有底忙。若道渠侬棒可畏，新罗未过合思量。
三年同宦海南州，世路无情任白头。君去我来三水口，思君不见涕交流。
缺月来照屋角时，西家狗吠东家疑。夜深精灵鬼初动，窸窣古莽无风吹。
受命趋关定约时，鄛翁多算竟何为。可怜空碎鸿门玉，天下雄雌亦易知。
洛阳佳丽与芳华，金谷园中见百花。谁遣当年坠楼死，无人巧笑破孙家。
西湖山色两清奇，况是梨花酒熟时。整顿兰舟载春去，莫教鸥鹭笑来迟。
笠泽庄头道士家，书窗风竹翠交加。新梢便有凌云势，高出墙檐埽落花。
二十余年备掖庭，红颜消渴每伤情。三弦弹处分明语，不是欢声是怨声。
七载幽窗与世忘，故人感激意偏长。圣明未肯杀忠直，早晚吾将归故乡。
水郭春寒雨渺茫，歌声何短意何长。邻舟多少南行客，若个听来不断肠。
日红方是睡醒时，浣濯从容出每迟。帘幕乍开春正浅，细吟生理上花枝。
家山归梦恍悠然，小阁逢迎尚世缘。惊觉邻鸡号月曙，不堪攲枕小窗前。
老翁买舟西市河，去应不求闻达科。阿婆牵衣翁且住，下第归来将奈何。
日日相陪鹤发翁，乌纱白葛道家风。火云堆向山南去，暑气蒸人似甑中。
远游消息断天涯，燕子空能到妾家。春色不知人独自，庭前开遍合欢花。
永嘉山色秀成堆，曾忆前年访旧来。何处最牵东阁梦，一林松影覆春苔。
老来归隐故山深，独抱无弦绝赏音。静对凉风弹一曲，乱蝉声合奏青林。
银山卷浪万雷鸣，渚水诸滩险永清。平日垂堂犹自戒，年来轻作二江行。
折竹沉舟罢钓年，沧波万顷任茫然。村中社饭餐须饱，敢爱囊中折二钱。
赁舂老子吾所慕，垂世文章宁在多。诗不删来二千载，世间惟有五噫歌。
承平皇族益繁昌，雁序天伦令德彰。此意绵长敦友爱，时时别殿宴亲王。
雄文鏖战气方豪，谁料烟炎烬俊髦。信道青云难力致，东山不是谢安高。
柳如西子舞时腰，飞絮初狂雪未消。多谢余郎造化手，解拈春色写鲛绡。
高卧商山已岁时，灵芝晔晔此疗饥。更怜长夏堪幽兴，日伴仙翁醉酒卮。
陌头一树带风沙，零落寒香日欲斜。车马纷纷谁暇看，当年只合种山家。
仲冬二七是良时，江上无缘与子期。今日临歧一杯酒，共君千里远相离。
祝愿郎腰玉带围，临歧误问几时归。男儿意气宜豪举，也似侬愁泪满衣。
邹生但理参同契，陈老今非矍铄翁。岂谓苍生能忘我，世间自有汝南公。
闲情悯默坐方兴，懒臂斜申唤不应。恰似当年初会著，终宵无语只心承。
满目平田飞鹧鸪，晚风斜日好相呼。白头老衲当窗坐，眼处闻声会得无。
半程蹉过夜郎溪，不到昌溪问路岐。空使辰州亭下客，隔江招手立多时。
朱楼深处日微明，皂盖归时酒半醒。薄暮渔樵人去尽，碧溪青嶂绕螺亭。
晓起山堂雨过时，羽人有约复来期。出门笑问采樵者，昨夜松苓长几枝。
回首高阳二十年，何戡重对各潸然。渭城是处殷勤唱，遮莫明朝送画船。
赤髭病客烟瘴面，漆瞳道人冰雪容。俯槛夜残看落月，不知脚下有千峰。
官罗新赐印封全，擎出天门众手传。怪道比他颜色异，文皇庚子进来年。
鹊结巢随太岁移，蜂分房占吉时飞。好将说与青台史，社日祇凭燕子归。
当年曾把铜镮券，串却金鱼挂壁间。一夜风雷作霖雨，化龙飞去不知还。
送客多情难语离，仆夫无情车载脂。平生飘泊知何限，少似新津风雨时。
丹雘苍苍簇背山，路尘应满旧帘间。玄宗不是偏行乐，只为当时四海闲。
蓬头蓝面异人间，押队来庭学舞鸾。打鼓冬冬风瑟瑟，南奔北跃也无端。
千古争传供奉诗，三郎灰烬巳多时。纵无妃子倾城笑，不使花王听旧词。
东风驰道直如弦，琪树春阴护马鞯。从幸少年初赐锦，数声啼鸟落花前。
娇羞不肯下妆台，侍女环将九子钗。寄语倦妆人说道，轻施朱粉学慵来。
不知当初问谁借，至今久假而不归。毕竟还了方是了，却须还我未生时。
尺素频来墨未乾，斋头时得奉清欢。灯前试检题纨迹，风雨冥冥那忍看。
蕙雪销迟气压灯，偶然素被共姜肱。老来顿悟妻儿累，却羡山中有发僧。
白发宫娃不解悲，满头犹自插花枝。曾缘玉貌君王宠，准拟人看似旧时。
堆琼积玉遍阶除，个是骚人富贵馀。莫道得渠无用处，寒窗能映夜观书。
湖山深处梵王家，半纪重来两鬓华。珍重老师迎意厚，龙泓亭上点龙茶。
老僧说法本多门，一石峨然万象奔。却似息妫归楚日，开尽桃花总不言。
出嫁毡裘得几时，昭阳柘馆贮歌儿。蛾眉莫怨毛延寿，好怨陈汤斩郅支。
国主张罗网异材，一言隗始自为媒。他年能下齐城者，知自千金市骨来。
天教萼绿伴羊权，羞对尘颜粉黛妍。不必修真事灵诀，与花端合共长年。
今年春晚懒寻芳，独掩寒斋政坐忘。多谢风流濠上掾，凌晨分我一枝春。
陋室维摩病绕身，诗书堆案乐清贫。世间谁似盘沟老，报国归来复报亲。
珠络琉璃到地垂，凤头衔带玉交枝。君王不赏无人进，天竺堂深夜雨时。
少陵诗诧古来希，老病馀生曷不归。不信神仙不信佛，死时惟裹破深衣。
四面有山皆入座，一年无日不看花。如何又踏朝天路，春水楼船漾浅沙。
钓石不知游客老，人人过此一登吟。江门风月江门水，那似琴冈得意深。
当时六祖有传衣，万法元来是一机。若问一归何处去，本来无一亦无归。
闻君踏雪访梅花，不怕苏堤十里赊。老子怯寒那敢出，地炉榾柮是生涯。
今年胜事属田家，报赛祈新乐未涯。玉乳滴从香子糯，白云裁作木绵花。
桂泠松香十里闲，水晶如意玉连环。年年笑伴皆归去，门对寒流雪满山。
碧竹侵云一万竿，挟书时此共盘桓。湘沅见说官期逼，预惜朋游别去难。
至尊驰表献燕城，肉食那知以死争。当代老儒居首揆，殿前陪拜率公卿。
菊秋梅腊百花春，过眼年华醉梦身。今日不因登此阁，不知人世是红尘。
双凤来仪拥翠微，好音和雅乐雍无。太平无象真清泰，山静犹然上古时。
十年倦客思深隐，江北江南千万峰。今后故人应念我，有书何处觅行踪。
甑倒悬知解死饥，故殊道路永为嗤。我今恃有彭州牧，二柄宁当复误疑。
信我行藏自有天，任他岁月似奔川。狂歌痛饮闲消遣，不过人间一百年。
绝世丰姿不受尘，丹霞为质玉为神。渚禽莫怪开时晚，一洗寻常草木春。
老榕盘郁植根深，意到扶藜赏绿阴。天理流行随寓足，何心故步与追寻。
上下乾坤乱失经，祸淫祸善事冥冥。老天自是无分晓，更向痴人说五星。
拟向山中学耦耕，归来犹自急王程。莫将猿鹤移文诮，须鉴当年报主情。
萧条鹦鹉赋初成，偃蹇当年一祢生。屈指中原馀子尽，非君谁见孔融名。
春王正月众家春，望柳寻花我自春。先生欲学程明道，莫厌寻花傍柳人。
睡起无人小院空，南华一卷磬声中。鼻端老去齐香臭，分别柑花是晚风。
去日春蚕吐素丝，归时秋菊剥金衣。沙鸥不入鸳鸿侣，依旧沧浪绕钓矶。
移泉自古奇姜妇，拜井当年羡耿恭。今日杖头分德水，并称忠孝与禅宗。
北来飞骑疾如风，路隔长河势已穷。不有当时神马力，中兴谁办百年功。
欲从山北驻晴霏，先与山南淡扫眉。见说商周遗俗在，试寻康俗未来时。
冻木号风雪满天，平章犹放下湖船。兽炉金帐羔儿美，不念襄阳已六年。
一朵花开千叶红，开时又不藉春风。若教移在香闺畔，定与佳人艳态同。
乌鹊桥成不恨迟，隔秋相见岂无期。姮娥空傍月中去，嫁得星郎是几时。
不见岩扉净业君，山僧养犬漫成群。人知自此来看少，祇向山中吠白云。
常忆初年十七时，朝朝乌帽出从师。忽逢寒食停供课，正写矾书作赝碑。
化日曈曈照曙筵，儒衣秩秩拜钧天。杖藜碧涧谈经罢，梅柳迎春又一年。
百战初休十万师，国人西望翠华时。家家尽唱升平曲，帝幸梨园亲制词。
者边飏下舀溪杓，𨱄斧又移深处山。说与白云门外客，相逢莫作旧时看。
雾里看花老病身，年来鱼鸟转相亲。欲蹑柴桑出门乞，授餐喜有食鱼人。
黛眉愁里敛双蛾，别久无书争奈何。欲待怨他还又忆，怨时较少忆时多。
冬凋峰木雪缟庐，落眼青青却笑渠。花时吹笋排林上，吴州还见竹溪图。
牡丹移向苑中栽，尽是藩方进入来。未到末春缘地暖，数般颜色一时开。
树木交阴鸟自呼，蘧蘧残梦破华胥。虚檐一道风如水，展尽床头几叶书。
玉雪惊看乱后枝，梅花虽在鬓成丝。当时一醉还如梦，今日嫣然复为谁。
九畹滋兰自楚人，草荒茅塞几千春。而今乞得山中种，老眼看来种种真。
气欲和柔性欲圆，一飞人看后三年。心胜山静君归去，先自南华入性天。
清溪如玉竹如屏，门掩苔墙犬不惊。怪得轺车尝小驻，林间时有读书声。
万仞苍崖走玉虬，急催诗句已难酬。禅心不肯随波浪，犹道桥流水不流。
龟堂端是无能者，妄想元无一事成。最后数年尤可笑，饱餐甘寝送浮生。
逢时不得致升平，岂是明君忘姓名。眼暗发枯缘世事，今来无泪哭先生。
侵侵尘土欲何为，满腹诗书不遇知。归去青山终我老，挂冠全胜拜官时。
两朵三枝梅正新，不疏不密最忺人。花枝夹径嗔人过，絓脱老夫头上巾。
牢作根基筑室庐，此中真乐世应无。闲来举目平铺看，云满青山水满湖。
花光老矣墨婆娑，无赖梅花一白何。为问西来宗旨道，世间色相是空么。
世事流光同一污，天涯白发未还家。慇勤更种庭前草，为看秋来一似花。
三时五度到西禅，春雪秋风暑湿天。试问经窗长宴坐，何如尘路走终年。
玉笥孤帆唤不来，长风破浪忆江淮。不知海水何年陆，万斛龙骧寄断崖。
城上黄旗张暮天，元戎宅内鼓阗阗。底是邻悲并巷哭，云州明日是新年。
休沐寒宵正稳眠，疏迟赢得发黟然。黄杨已受春功薄，犹恐明朝值闰年。
世情迁变总由他，冷眼相看只此花。露叶霜枝愁不语，主人明日又天涯。
水际开花千万窠，初莺时逐丽人歌。欲知太守行春乐，只向东城得最多。
蔓草春深绿更齐，玉鞭何处选芳菲。旧时锦绣丛中蝶，却傍疏篱野菜飞。
四明故旧苦无多，死别生离奈若何。老泪暗添江汉水，随人去作海东波。
新霜晴日见郊居，草树如斯亦有馀。闻道又从湖外去，峰前回雁记传书。
上国归来岁月深，悲嗟脱剑挂高林。欲知不负徐君意，便是当年让国心。
一官来此四经春，不愧苍天不愧民。神道有灵应信我，去时犹似到时贫。
后夜朣胧魄载生，官塘犹自有人行。十年滴尽征人泪，不尽弯弯月子声。
南天风雨黯南州，折柳春江南渡头。聚散一时君莫叹，百年终有此离忧。
身佩安危三十年，谗锋虽中节弥坚。古今多少功名在，谁得如公五福全。
铜驼荆棘夜深深，尚想清谈撼竹林。南渡百年无雅乐，当年犹惜广陵音。
初听莺声又燕声，年华不待使人惊。桂花开遍门还掩，风自清时月自明。
咸阳市上欲思归，人到于今笑李斯。老去何如我痴叔，了无一事独支颐。
天空月白见峰峦，桥下泠泠秋水寒。长笛惊回老蛟梦，道人独倚石栏杆。
冈岚屈曲径交加，新作茆堂窄亦佳。手种松杉皆老大，经年不踏县门街。
风度飘飘一世豪，偃然犹自外离骚。诸公惯作婆娑态，动说山人索价高。
金陵望中山抹烟，铁瓮城头浪拍天。居人尽说风波恶，江口何时不放船。
金缕歌词金曲卮，百年人事鬓成丝。重来未必春风在，更为梨花住少时。
阴阳家说惑常民，孝道从兹尽失伦。庐墓三年谁肯也，竞谈冈势益生人。
暮境侵寻两鬓丝，湖边自葺小茆茨。从今步步俱回棹，不独山阴兴尽时。
百种名花五色开，主人仍为具深杯。去年酒伴皆星散，只有陶潜独自来。
酴醾一架煖争开，投老看花得几回。兴以芳时寻醉去，诗从永日送香来。
持钵王城住几年，袈裟新泛上江船。禅心还似江心月，江自东流月自圆。
芙蓉花开满高岸，还如杜老蜀江边。田夫野客频来看，白酒黄鸡不用钱。
五更人语起江城，歌笑喧喧天欲明。酌酒寿君但一醉，百年珍重是人情。
敲开野店旋吹灯，旧酒重温盏易冰。十五年来随分过，任人呼作在家僧。
崇朝妒雨损花枝，更著狂风彻夜吹。莫自怨他风雨恶，靓妆能有几多时。
昔年南北事戈矛，巨室芸编岂易求。何幸诗书今满案，忍看秋草势同休。
肯将生意待春回，尺寸灵根破雪栽。爱护成阴十年后，漫山彷佛鲁祖来。
去年送春发初白，今日迎春发尽蓬。青皇阅遍人间事，为验霜毫公不公。
绛阙仙都一散郎，偶来尘世且佯狂。身中自有长生宝，夜夜飞神谒上苍。
宾客通家似孔融，标鲜满坐有兄风。一时童子即无数，看尔含香入汉宫。
青琐曾高白下踪，每于封事答遭逢。廿年独有流云在，不负钟陵五里松。
绛蜡高烧爆竹鸣，群儿奔走喜还惊。老夫识得春来惯，自伴梅花睡到明。
古寺松轩雨声别，寒窗听久诗魔发。记得年前在赤城，石楼梦觉三更雪。
看著桃花两度春，尚须香火奉高真。世间安得无尘镜，人似灵犀解辟尘。
道人别我度云岑，归隐茅庵旧竹林。袖里独携东海石，满天风雨听龙吟。
一片柔情百首诗，关情多在恼人时。赠离惟有罗虬笔，不比红儿比月儿。
莫理城南汶水船，于今诸塞起狼烟。已知宵旰劳明主，不记仙曹侍从年。
除却周人孰与归，纷纷装点入时宜。豳风七月今谁嗣，不补君王不是诗。
相业当年负读书，一番新法太迂疏。苍生望绝公孙惠，何事终山学放鱼。
三年身不到姑苏，见说城边柳半枯。纵有萧萧几株在，也应啼杀树头乌。
买得街头最晚梅，潇潇风雨对吟杯。莫嫌吟蕊能稀少，不学春光烂熳开。
山头水色薄笼烟，久客新愁长庆年。身上五劳仍病酒，夭桃窗下背花眠。
倚天青壁瘦巉岩，下有神龙捲作潭。龙欲出时山吐气，黑云随手暗江南。
桃花欲落柳条长，沙头水上足风光。此时御跸来游处，愿奉年年祓禊觞。
白苣黄瓜上市稀，盘中顿觉有光辉。时清闾里俱安业，殊胜周人咏采薇。
华严宝轴挂于菟，笑问翻经有地无。引下福山三十里，不应老马独知涂。
抽毫欲赋东南奇，云山好景惭有遗。平波荡漾照湖渌，扁舟忆得游春时。
沈宋裁辞矜变律，王杨落笔得良朋。当时自谓宗师妙，今日惟观对属能。
偃蹇支离不耐秋，摇风洒雨几时休。转身便是青山顶，又有悬厓在上头。
靖节当年不赋渠，仅题一字果何如。分明诗是梅花样，剩说梅花诗更癯。
道契平生更有谁，闲卿于我最心知。当初未欲成相别，恐误同参一首诗。
照夜琼阶匹练明，月中疑是踏空行。若教画史当时见，纵有霜毫貌不成。
春到江南几许时，东风未报故人知。陇头便使何当发，欲折馨香寄一枝。
千树桃花送夕阳，莫愁家住石城傍。从今再睹清商调，绝胜当年白玉堂。
龙门何客曳长裾，年少翩翩各起予。不是元龙豪气尽，十年湖海断来书。
老翁居处不胜幽，无数青山在屋头。客至便分云半席，坐看落日大江流。
一声促织破秋鸣，远客无端意自惊。忆著年年儿女戏，彫盆相对斗输赢。
主伴重重绝世伦，今朝即是旧时人。迷悟是谁堪话会，姚黄魏紫一般春。
东园北寺非无约，瘦骨禁寒未敢前。寄语惊风并急雪，多情多感况中年。
牡丹春籞正秾华，有旨今年不赏花。剪落金盘三百朵，内批分赐近臣家。
忆昔红蕉狼籍时，玉人携手泪沾衣。今日芳心为谁展，天边怊怅未成归。
银潢万丈下嵯峨，想是天孙挂玉梭。休道此泉丝样小，涓涓将见作江河。
小宴珊瑚月未明，满堂欢笑杂蛙声。明朝此会知谁续，试把镫花仔细评。
裹送头颅慰隔年，书传鸿雁正翩然。诗成更想挥毫处，无数珠玑落满筵。
农父江边立荷戈，无人南亩种嘉禾。今年妻子愁饥死，活到明年更奈何。
半亩春风个镢头，通身泥水不曾休。布成荆棘参天了，老子今年大有秋。
有客登临酒半酣，道人仍为扫烟岚。瘦筇更约风尘上，粥饭老同弥勒龛。
桥门霜色凛峥嵘，朴教犹存圣世名。何事书生纷负笈，几人千载遇阳城。
日斜楼阁暮云中，黄菊红蕖满院风。酒熟未酬花烂熳，诗来时听玉丁东。
谁谓伤心画不成，画人心逐世人情。君看六幅南朝事，老木寒云满故城。
赏心亭上双柏树，看我往来今十年。柏树青青宛如昔，当时游子已华颠。
落日萧萧天已昏，梅花月色暗销魂。冷风古道无人迹，一树枯杨盖墓门。
零零宵露湿春堤，杨柳风清晓月低。童子莫愁江路滑，老夫扶老有青藜。
俄起谷风斜撼竹，骤来时雨碎敲篷。回头已见烟云合，点检天边失数峰。
朝辞湘楚暮山东，今在蓬莱第几峰。可笑时人空扰扰，武昌山下问骡踪。
几年种竹未成丛，一日归来翠扫空。尽好闭门高枕卧，从今日日是清风。
愤深藉馆年年祭，痛切夷陵岁岁祠。不见征南遗爱地，至今泪堕岘山碑。
收网移舟月上时，西风吹浪脍鲈肥。任渠官买高声叫，醉卧芦花别处矶。
云隈矮屋压筼筜，风雨时时撼草堂。长老相寻谈故事，武侯坐石已非羊。
千里烟波一叶舟，三年已是两经由。今宵又过丰城县，依旧长江直北流。
鹊桥千丈跨银河，夜静风恬水不波。牛女相逢又相失，欢情不似别情多。
漫怀家庆感晨昏，国士须凭国士论。闻道阿翁将阿母，花间长日醉清樽。
遍身烘烂更何人，卧棘森森一智真。为报你来须体妙，时中不拟宛然新。
如如不动法中王，举足无非是道场。不到水穷云尽处，争知觌面是檀郎。
夜静无云月似银，清宵鹤唳一伤神。子期玉骨寒于雪，世上知音能几人。
兰烛流光照绮筵，椒盘倾酒度华年。汉庭白首何曾调，莫怪扬雄学草玄。
万汇凋伤花意严，烟漫漫又月纤纤。传闻胜似吴门见，名姓终惭薄世嫌。
诗来恰值酒醒馀，起步秋庭病忽除。唤妇不须愁夜黑，老夫今日得明珠。
寂寂书堂秋夜凉，一编心画一炉香。弟兄动是经年别，羞见天边有雁行。
髣髴三株植世间，风光满地赤城闲。无因秉烛看奇树，长伴刘公醉玉山。
城下江流带夕晖，城边云树望依微。当年狱底雌雄剑，不识今从何处飞。
月下花前舞影欹，桂江酒美独斟时。眼前莫道都忘却，也向东山有报诗。
莺啼燕语自年年，春及侬家不用钱。满户游丝花在网，醒时看竹倦时眠。
诗酒弦歌寄此生，风流重见顾家瑛。不须屈指量贫富，七十年中擅太平。
三十年前与君别，可怜容色夺花红。谁知日月相催促，此度见君成老翁。
谪下司花小吏身，芳菲国里散精神。轻红重绿争妍媚，少个蜂王未当春。
叟邪歌漫遏行云，抔土千年几昼曛。石鉴可磨人不见，东西台下泪泉闻。
一掠青丝镜面垂，朱题银额吕仙祠。饶他寿尽尘沙劫，只是黄梁未醒时。
摩挲汉柱怆分襟，邂逅吴船喜盍簪。别久十年知几梦，情亲万里只初心。
新诗湔拂自苏黄，想见当年喜色香。草木无情遇真赏，岂知千载有馀芳。
船开便与世尘疏，飘若乘风度太虚。坐上偶然遗饼饵，波间无数出龟鱼。
拱道新松无数青，晚风十里撼江声。栋梁不是寻常度，宜有长材待老成。
诘曲不前如宦拙，欹倾当面似交难。若将世路比山路，世路更多千万盘。
远枕惊回昨夜秋，月痕依约去年愁。移床欲避梧桐去，谁有西风背处楼。
深秋荷败柳枯时，霜蟹香枨副所思。月要人窥娇不上，风知我醉放多吹。
窗明惊起倒裳衣，铃索频摇定怪迟。即入簿书丛里去，少留欹枕听黄鹂。
高窠依约百年馀，蠹蘖重重艾衲铺。亲见主人来买地，遮番添得白髭须。
繁红落尽始凄凉，直道忘忧也未忘。数朵殷红似春在，春愁特此系人肠。
天上相逢绝点尘，莫将世态测高真。深闺儿女传闻误，见说秋期便妒人。
道林烟雨久不到，忽见橘州芦雁行。笑里笔端三昧力，坐中移我过潇湘。
六时香火集宗雷，日上云收紫翠开。应笑守麾公暇少，二年官满一曾来。
嘉果闽乡与粤乡，满盘堆出荔枝香。年来阙下频颁赐，未必山人独自尝。
病起淮阳自有时，秋来未觉长年悲。坐逢在日唯相望，袅袅凉风满桂枝。
渊明种秫有公田，郑老时时得酒钱。笑我作官浑乏此，自炊斗酒慰馋涎。
声华奕世擅江南，谁似公家伯仲间。想见当年育英物，高秋爽气满西山。
竞病推敲欲呕心，何如危坐拆桐阴。新蝉咽咽知人意，学我年来抱膝吟。
宗主文盟护梓桑，春风一手种甘棠。葬时移近坡翁墓，留取清名伴菊香。
抗疏殷勤十九章，一时须发总如霜。不知干进希名者，今日何人可颉颃。
寂寞松冈锁暮烟，平生忠信事茫然。臧孙有后真虚语，伯道无儿可问天。
世间旷士如君少，天下闲人似我稀。一旷一闲无一事，只应鸥鸟共忘机。
白骨纵横似乱麻，几年桑梓变龙沙。只知河朔生灵尽，破屋疏烟却数家。
不肯托根桃李场，千林摇落正孤芳。莫将香影生分别，说著香时影亦香。
两岸蝉声客梦醒，片帆初落暮云停。故人无奈年年别，江北江南杨柳青。
荷橐临门门未开，多泥穷巷遍苍苔。始知犹胜杜陵老，旧雨客来今亦来。
白日流云走石沙，诸天隐隐落空花。一尘不到清虚境，羡尔山中老衲家。
旧来菰叶已全衰，旋买新荷带藕栽。看得荷花作莲子，可怜时节被花催。
秋草萋萋秋露湿，鸟道崎岖行不得。我欲乘风借羽翰，朝游三岛暮北极。
天上归来锦作袍，吴江春水泛蒲萄。傍人未识扁舟意，犹道先生学钓鳌。
世间复见大威雄，把定乾坤一瞬中。郢市未能知白雪，弋人何敢望冥鸿。
春早寒馀岂足哀，平生多难愧非材。去年二月都城里，曾共花房带雪来。
薄宦驱人不亦劳，久纡章服碍爬搔。何时归卧钟山石，荷插长随手种桃。
二十年前扣寺阁，粉墙题记墨犹存。重来树老无花处，又见阇梨白首孙。
昔年端冕在枫宸，治化流行疾若神。万国车书归一统，四方风俗尽还淳。
重重绿叶障林肥，点点黄花入麦稀。绝似辋川图画里，水田时有鹭鹚飞。
虚堂明烛小年时，子弄瑶琴父咏诗。会得心中无事旨，乐夫天命复奚疑。
岩松总是和云种，湖石犹疑缩地来。圣主揭名存鉴戒，简编时向此中开。
勋业文章各致身，精神未易写丹青。八朝三百年间事，付与承明著作廷。
夙昔分符结主欢，今来相国岂微官。也知合有抽簪日，且向山阴雪夜看。
何处笙歌酒入唇，应惭忍渴望云人。朝来顿觉西山黑，农圃欢声总是春。
田州兵祸孰先知，州扭灵龟要自奇。二十年来逢一转，静观天道更何疑。
旧时家近黑桥街，三十馀年不往来。凭仗使君一问讯，杨梅银杏几回开。
苦竹山楼春满街，苦竹山下斗弓鞋。相逢年少羞相见，暗坠人前双凤钗。
昔时风雨留题石，水落江痕长绿苔。多谢鸠兹湖上水，送人千里又东回。
西舍东邻笑接筵，与君歌舞最留连。风流一段丹青兴，不动而今十五年。
水竹亭池十亩间，当时谁似故园闲。无端久客章江上，却羡孤云得往还。
一犁春雨润新田，小犊还宫老牸眠。笑摘园蔬漉村酿，夜灯儿女说丰年。
斯世人如上世人，游鱼天外不惊纶。百年治乱无闻见，却笑桃花更避秦。
苦无雄略但儿嬉，尚想山头学射时。忽报阴平鱼贯入，可怜一镞不能施。
红深翠浅最芳年，闲倚晴空破绮烟。何似美人肠断处，海棠和雨晚风前。
秋老江南隔岸山，断云衰草雨斑斑。烟帆未可横江去，鸣橹恐妨鸥鹭闲。
纤眉丹脸小腰肢，宜着时新峭窄衣。头上宫花妆翡翠，宝蝉珍蝶势如飞。
书来病弟已加餐，离绪千头且暂宽。便是天恩赐休沐，可能同觅少年欢。
书房偷得蜗庐样，仅仅能容老病身。纸被蒙头方坐稳，却愁转眼又新春。
问君何事日憧憧，烦恼场中错用功。莫道圣门无口诀，良知两字是参同。
野外寻花共作期，今朝出郭不相随。待君公事有闲日，此地春风应过时。
呼猿洞口水潺潺，忽卷奔流下九天。乞得少陵三峡句，为君题作倒流泉。
扶汉如周夙所期，遗孤委托在艰危。出师二表文犹在，伊傅存心世共知。
律回岁晚冰霜少，春到人间草木知。便觉眼前生意满，东风吹水绿差差。
炎海中间此放舟，江淮河济只浮沤。悠悠共老风尘里，知是人间第几流。
青春易过不多日，白昼得闲能几人。有限光阴空役役，堆钱难买百年身。
曩岁曾陪夜讲灯，伏犀插脑齿如冰。假令重见应难识，遗像癯然一老僧。
鸢肩燕颔刺天飞，自顾而今已后时。巾褐萧然成野老，有何情绪更哦诗。
三教根源本自同，愚人迷执强西东。南阳笑倒知音士，反改莲宫作道宫。
江湖无地著心宽，梦里尊前一笑欢。来晚尚馀三日恨，春风只得半醒看。
高枕伤春睡未苏，半醒残梦绕南湖。鸟无声处妨人见，花欲低时要我扶。
引弓风俗可伤嗟，满目清溪与白沙。封域虽长编户少，隔山才见两三家。
浣花骚伯杳难□，世上宁无元隐居。读罢君诗三叹息，断弦绿绮定何如。
一道温泉绕御楼，先皇曾向此中游。虽然水是无情物，也到宫前咽不流。
一世生离恨有馀，白云愁色满苍梧。欲知此恨消难得，见尽扶桑水到枯。
准拟花前玉斝飞，那知辜负隔年期。枝头未报春来信，闲却西湖处士诗。
道是东风不世情，树头吹得叶冥冥。凭栏一笑斜阳里，贪看春山如许青。
我实仙陂百世孙，二年生长感君恩。近闻官满将归去，更望临时莫洗园。
王事私恩不共天，益都城下枕戈眠。鲸鲵戮尽为京观，子孝臣忠亿万年。
簇簇丹葩巧作丛，开时两月受薰风。北人见此应偷眼，未羡猩唇鹤顶红。
千丝万缕弄风柔，为爱春阴尽日留。杖屦重来有佳处，道人凿石沼清流。
鱼浦龙洲五百年，几家文献故依然。岁寒人共梅花好，始是吾宗清白传。
杳杳烟波隔千里，白苹香散东风起。日落汀洲一望时，愁情不断如春水。
青山尽日独支颐，白首犹堪一卷师。八十年来闲击壤，儿童齐和紫芝词。
一榼无时可醉吟，一藤随处得幽寻。先须挽取银河水，净洗人间尘雾心。
望郎身寄鬼门西，郎去频年望欲迷。心胆已无云雨梦，手中黄口尚提携。
蓬径安禅五百年，六时钟呗震诸天。我来不问安心法，露柱风林说炽然。
涓辰游幸出严城，黄道中分辇路平。近掖宝车锦步障，先来通市一逢迎。
诗笔纵横格气深，故人应是渼陂岑。秋来白发知多少，犹自松间抱一琴。
花老春深燕子飞，越王宫阙总熹微。青囊赤枣今何在，赢得丹岩旧草衣。
愁来倍觉诗难和，醉后宁辞酒满斟。夜雨惊醒尘世梦，春风吹老少年心。
北山输绿涨横陂，直堑回塘滟滟时。细数落花因坐久，缓寻芳草得归迟。
苇篷疏薄漏斜阳，半日孤吟未过江。唯有鹭鹚知我意，时时翘足对船窗。
更深应是枕双攲，思得皋夔事业齐。终为清时难退隐，出山甘被百禽啼。
屦痕不印步虚坛，欲事锄犁恐亦难。云子熟时还自饱，不知沆瀣与谁餐。
蒲团竹几睡瞢腾，客问君今几折肱。身世两忘无可答，起寻诗句绕阶行。
爱景探春意已生，新诗新酿一时成。遥知独酌微吟处，霜月应多别处明。
平齐覆赵挠强楚，世上功高责报难。淮水潇潇秋日莫，王孙应忆钓鱼竿。
百华衣上渍馀香，夜照犹烦蚌有光。解道温柔胜武帝，不知壮发似元皇。
紫袖当棚雪鬓凋，曾随广乐奏云韶。老来未忍耆婆舞，犹倚黄钟衮六么。
少年豪饮醉忘归，不觉湖船旋旋移。水面夜凉银烛小，越娘低唱月生眉。
日月延人人自忙，分明真道不穷阳。家家尽有铅和汞，使得迷人人渺茫。
独种酴醾冷却伊，金沙作伴暖相依。酴醾枯了来年补，且看金沙也自奇。
从来行乐近来希，蘧瑗知言与我违。自是衰心不如旧，非关四十九年非。
空有辉煌玉简书，莫疑云气不重嘘。神龙本是飞腾物，肯向千年洞里居。
春雨新晴上翠微，三年两过洞天扉。尘踪不得多时住，又向云间一宿归。
生来长诵老夫诗，那可无诗庆浴儿。得巽曾吟吟是谶，果然先偶次从奇。
凝云遮汉月不舒，微电时照东南隅。风条不动柱础湿，初夜深砌吟蝼蛄。
掘尽人家好丘陇，冤魂欲诉更无由。先生若有尧夫术，何不先言去道州。
公曾寄我惠山诗，谓我忧时论自奇。欲向归舟更披写，五更寒卧不闻知。
鸟啼花老旅魂销，楚水巫峰入望遥。雨过江流添几尺，白云一带锁山腰。
静意逢山乐自知，更遗名迹恐人疑。寒林野水相窥处，步未移时已得诗。
惜花心固凄凉矣，绕树身犹矍铄哉。且莫怨嗟难可口，和羹事只系时来。
先世曾夸尺五天，后来苗裔独萧然。可怜三十三年内，科第唯吾父子传。
华发苍颜一病僧，向来文史颇关情。只缘世网无由脱，遂学枯禅度此生。
黄金纵买毛延寿，玉貌当如薄命何。多少佳人怨憔悴，算来不属画图多。
洞里仙人笑客痴，斧柯烂却忘归时。人间宇宙无穷事，只似山中一局棋。
老于陈迹倦追攀，但见幽人数往还。忆我小诗成怅望，钟山只隔数重山。
蔌蔌天花落未休，寒梅疏竹共风流。江山一色三千里，酒力消时正倚楼。
神龙妙用应天上，十雨五风时一吟。能潜能跃公知否，影对寒湫笑不禁。
四面山屏叠万重，古岚浓翠锁寒空。清秋独倚危阑立，身在琉璃世界中。
百年塞马嘶华月，南下天兵驻此滨。椎髻扫除施冕弁，江津莫错比河津。
四月时鱼逴浪花，渔舟出没浪为家。甘肥不入罟师口，一把铜钱趁桨牙。
翠玉楼前侍宴时，满筵歌舞夜何其。城头画角参差起，落尽梅花总不知。
曾怜古调背同时，廿载心期老曲师。为是唱情听不得，鬓边先着几茎丝。
西风梳发冷飕飕，半醉微吟独倚楼。一片旧时南浦月，清光犹印别离愁。
要识停厨第一方，为空石廪著黄粱。明年便入岩中坐，五偈先来作定场。
魏紫潜绯真正红，天公不管老东风。紫袍玉带双鱼挂，犹把阑珊造化功。
银鱼锦豸承恩日，绿水丹山归隐时。逍遥且喜从吾好，宠辱由来非我知。
去时吊古愚溪上，归日读碑浯水边。不似柳州终抱愤，应同郭令欲扶颠。
藜杖扶人趁雪乾，玉蕤初发映溪寒。不须苦问春多少，索笑情怀老渐阑。
云捲寒蟾玉晕添，嫦娥遥想鬓毛纤。此时清境非人世，要望烟霄不下帘。
家在集云峰下居，门前翠竹尽真如。道人若许通消息，邀我须凭雁足书。
梧桐疏叶间微黄，年例江南未肯凉。菊自此花三两月，樽前日日是重阳。
看花曾醉上林春，梦里光阴记不真。今日穷途头似雪，好花都属少年人。
未展事功扶圣世，幅巾林下且收身。善溪广坐看谈笑，骏气骎骎地上麟。
藁砧何在复凋年，兴在孤鸿落照边。遮莫春光无处著，只蒋修竹共婵娟。
最堪避世有墙东，细别薰莸鼻观中。商皓芝香真可老，陶朱铜臭敢称公。
春秋美恶不嫌同，老子韩非一传中。壁上题名二百辈，卓然名世两三公。
十年芳草惜离群，海上朱幡忆暮云。何意归轩停楚泽，万山黄叶独逢君。
溪上青云好结居，午阴不用废葵蒲。松风吹醒江湖梦，犹道潮声撼草庐。
山阴道士顷留连，应接烟云马不前。君说江南亦如此，我虽未到想当然。
山不疑人人自疑，苍梧被枉已多时。零陵召父经游地，莫向愚溪强赋诗。
风竹雪花建檐瓴，只道愁霖耳畔鸣。破晓起来林影动，一山禽鸟已春声。
屋角红梅雪里香，索人管领意深长。老松秀出千林表，甲裂皮皱色转苍。
河水南边广武山，山头簇簇故城闲。徘徊不尽千年事，秋草秋花驻马看。
颠杨仆墨诋苏张，推挽时君可帝王。轲死不传今再见，一时无数起臧仓。
三素云中晓望时，上真𫐌盖保参差。丹台自有长生籍，睿算方延亿万期。
饱参衲子一千指，古格丛林二十年。想见升堂提祖令，道容水雪照人天。
攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。
除夕家家整世氛，老来天赐一闲身。正当风雪翻空急，面拂冰花访故人。
雍丘纡路到陈留，积雨瀰漫涨畎畴。道左流民形似鬼，能无百里为分忧。
岁寒风致少能解，野草安能识此情。春到玉堂浑不觉，清香疏影自分明。
草草携家去踏青，旧阡新冢纸钱轻。触怀易作中年恶，羡杀儿童笑语声。
南内天花照从官，上皇春醉圣情欢。月中闲说骊山事，笑向将军道阿瞒。
闻道君家好弟兄，高楼日日宴簪缨。怜君自得梅中趣，应与梅花一样清。
垂柳台前半勒缰，桃花马上少年郎。寻欢不值还追去，绕尽新荷十里香。
冰玉谈清洗老怀，兴浓亦覆手中杯。平生蜡屐登山惯，岂必因花特地来。
青秧出水细于针，嫩叶初齐绿未深。又是一年春欲尽，杖藜乘兴足幽寻。
汝向谁家悟此机，有谁相委破颜时。若提金色头陁话，后二千年尚皱眉。
参禅只要见得尽，见得尽时无障碍。六个门头长日开，声香味触常三昧。
今年两度黄花秋，浊醪可漉仍可𥬠。西风任尔吹乌帽，不管傍人笑白头。
江南芳草媚春情，杯酒花间别友生。若到金陵将母去，卢家少妇笑相迎。
马头今日度严关，十九年前去复还。惟有流泉声似旧，凭栏重听响潺潺。
江南千里绿田田，荡漾临风碎复圆。为报汉皋神女道，骊龙尚未月中眠。
沅溪夏晚足凉风，春酒相携就竹丛。莫道弦歌愁远谪，青山明月不曾空。
象戏宫娥共雅欢，团团犀玉布牙盘。蹉车避马寻常事，却是堤防叠炮难。
万事年来即罢休，心萦云水尚追求。草堂早晚投君宿，纸帐蒲团不用收。
一年不遣病躯安，此事分明汝辈看。不为菜羹须汝出，人间第一菜羹难。
剔烛亲封锦字书，拟凭归雁寄天隅。经年未报干秦策，不识如今舌在无。
万壑千山入户重，秋来三径少人踪。不知君在莲花府，得似芙蓉第几峰。
共日生来不共年，多时相见未生前。今欲期君再七十，渡吾渡汝海潮边。
长饥至老自堪贫，白屋青山旧卜邻。不信秦楼歌舞地，年年改换意中人。
怪得西风吹袂凉，客中又过一重阳。今年喜见东篱雪，要与黄花共晚香。
乾坤交泰气氤氲，烟雨标名望意云。自是圣时多瑞霭，莫疑蛮徼有妖氛。
几年河渚漾清秋，最爱宗公白雪洲。今着袈裟何所事，仍来洲畔作闲鸥。
觉山一去浙东游，讲座寥寥对晚愁。山石不知时节改，台前溪水自东流。
入门有句客须知，举止抬头是阿谁。霹雳一声看点额，不妨识得转身时。
出世须抛世俗文，休论何逊与阴铿。但求仙伯三年艾，会向弥明顶上行。
天街夜市已喧阗，半掩城门玉漏传。笼烛绛纱争道入，湖心犹有未归船。
青黄赤白异尘寰，知音希得似寒山。丰干未辨争饶舌，光明不遍道应难。
曾为将军试控弦，马陵坡下死庞涓。如今老大心犹壮，时射星标夺锦缠。
绕阁长松百尺高，轻花细细落云梢。羽人和露飧金粉，不用嵩山道士教。
燕寝凝香有昔贤，百年手泽至今传。铜山钱埒知多少，不敌君家宝砚田。
苍苔迹在堂无燕，绿水痕生沼自鱼。回首钓游徒感慨，何时复古喜而书。
海棠数点渐娇春，匝地何时簇锦茵。不耐汲泉劳日课，夜来一雨陡精神。
十一年前一死迟，臣忠妇节两参差。北枝落尽南枝老，辜负催归有子规。
达磨当时一苇杭，栖栖暗度白沙江。不知双履归何处，吸尽西江属老庞。
翠袖佳人天外倚，缟衣仙女月中寻。十年一觉悲欢梦，都把春情付雪禽。
一曲猗兰按玉徽，高山流水少人知。纷纷耳听非心听，安得人间有子期。
闲身八桂复清湘，邂逅犹于敬不忘。写作斋名君记取，他时拈出话尤长。
道傍女予双髻鸦，两足如雪踏纺车。村庄人家只如此，齐宫步步生莲花。
干戈罢却复何言，六国风清令不传。犹有当时太平意，尘埋三尺髑髅前。
无际波光滉太虚，君山一点暮云孤。危楼栏槛能多少，展尽江湖万里图。
不将笔墨对林峦，燕坐超然静五官。老易本来无二道，河图天一是金丹。
雪满长空月满楼，鼓钟声里夜光浮。悬知老衲无馀事，长祝皇图亿万秋。
天上莨常宫又成，文章只数老玄卿。五云阁吏亦谪世，牛鬼少年专盛名。
冥心无物契毗耶，触处俱为剡水涯。却怪年来被春恼，逢人不觉叹浮家。
忆昔先翁此地经，曾挥诗笔扫青冥。我来遍索前修句，雷电何年敕六丁。
遥空无碍日凄凄，过雨平田尚有泥。极目断鸿明灭处，淡烟衰草一时低。
五载期君君不来，悠悠世路忽相猜。从今无事长相见，纵使百年能几回。
春水诸鱼啸子时，西江步步有渔师。雨多榕叶溪流塞，细拨文涟下钓丝。
折得前村雪里枝，殷勤来聘老夫诗。请公静看横斜影，便是当年一字师。
大抵神存体不留，万安山下宅松楸。平生燕集歌欢友，伯寿应同泉下游。
玉殿凭肩共语时，风清月坠有谁知。梧桐秋雨三山远，始信生前有别离。
山川良是昔人非，北望松楸泪满衣。三十馀年成底事，全家南渡一身归。
江春欲到最先知，次到南枝次北枝。不信楼头观旖旎，嫩金匀遍去年丝。
一片孤云逐汉飞，东西终日竟何依。傍人莫道能为雨，惟恨青山未得归。
舣舟湖岸路初平，野色苍茫入应城。中道不堪风雨恶，燎衣犹自到天明。
二年三饮龟山井，道上菰蒲亦笑人。犹觉是身多世累，一庵何日与翁邻。
怨笛哀筝总不如，一声声彻九天虚。若逢雨夜如何听，幸得花时莫管渠。
毛竹连云路欲迷，洞门深锁落花迟。鲁孙几度春风老，未了仙人一局棋。
小窗雨夜滴枝残，客馆灯寒归梦迟。明日犹寻西路去，青山长似越中时。
谢公投老宅钟山，门外江潮去复还。欲买扁舟都载月，一身和影伴公闲。
少年冲雪探梅时，那识溪山有险夷。今日短筇遥伫立，无言空咏老农诗。
当年膴仕早标缨，不共儿曹校疾行。居易独能遵坦路，未妨六十到名卿。
从来喘月度年华，六月羊裘上钓槎。独此不须多送暖，欲令清冷象梅花。
夫耕妇饷念斯农，蚕麦将登庆小丰。不是今年天意好，皆由教雨与仁风。
囷踬真成失水螭，震雷惊起在何时。而今且向书窗下，夜对寒灯读楚词。
白刃如霜雪满天，相逢意气酒杯前。生平却笑无仇报，多谢城南侠少年。
梅豆班班已满枝，暗香犹未吐酴醾。和风煖日江南路，正是山矾烂漫时。
绿槐夹道集昏鸦，敕使催宣坐赐茶。归到玉堂清不寐，月钩初上紫薇花。
一曲拘幽心已悲，高山流水尚相随。年来弦断桐俱爨，十指空留向子期。
终日看山终日好，山不悦人人不老。爱山谁识爱山心，瘦竹长松兼碧草。
绝壑东回鸟道微，隔山流翠转依依。西风落日空潭上，满地寒云湿不飞。
梧桐枝上横天飞，天空云净秋迟迟。书台万古生清晖，人心万古圆明时。
参天落落复青青，风过笙竽得细听。睡思莫将茶料理，只须卧此片时醒。
丰衣足食处莫住，圣迹灵踪好遍寻。忽遇文殊开慧眼，他年应记老师心。
仙穜来自迟结子，开基岭表泽何深。须知亿万筹难尽，总在当年一片心。
画里山河尺五天，伤心莫说靖康年。迢迢古木连云色，何处思陵起暮烟。
相业平时既讲明，得君当国有难能。周公礼乐寥寥意，馀子随时未可憎。
少年折取杏花枝，曾共元方走马时。回首长安春色里，因君一为寄相思。
英雄盖世上将军，洞寇闻风丧胆魂。寸刃不施机莫测，看渠谈笑定乾坤。
驰道杨花满御沟，红妆缦绾上青楼。金章紫绶千馀骑，夫婿朝回初拜侯。
劈开金锁出重门，学得文君半夜奔。但爱风流人似玉，不知年少是梨园。
我为浮名愧引年，老馀八十尚飘然。不如合却谈天口，归向白云深处眠。
荒年卜筑正愁予，欲傍渔翁饱食鱼。贫病不关时事恶，西湖久断鹤来书。
庞老多年不入州，一竿危坐石溪头。山中饱食鱼羹饭，不博人间万户侯。
两字清忠帝衮褒，都缘稳把济川篙。后来诸老多成败，何似先生勇退高。
江南菊花差晚开，把酒前兰复后梅。天公何尝负此老，天下腐儒臣方回。
环城处处绕清波，甲第连云十万多。见说少年全盛日，卧吹箫管上淮河。
今岁岭南不肯雪，年前花事已交残。怜公亲见寒梅落，又到黄河冷澹看。
沉沉庭院夜如何，坐看黄姑织女过。月下偶然应识面，谁知人世有嫦娥。
真人得道自崆峒，万国同归寿域中。致却升平更何事，朱颜绿发侍重瞳。
紫毫濡染墨淋漓，木末孤搴诵楚辞。月黑林深湘渚夜，一天风雨泊舟时。
横槊赋诗骚将喜，赋诗退虏老兵嗔。不知阅武场中士，说剑馀情得几人。
三雪为祥表腊前，融融嘉气集新年。太平有兆人人说，圣德中和格上天。
碧润那忧盛夏无，骈头聊取供斋枝。辟疆园暗新苍玉，未害青柯贯四时。
湖上烟消一镜平，苕花风淡渚蒲青。夜深独有湖心月，还照当年学士亭。
族绪彫零不计年，户曹一眷更萧然。恨无收敛冠巾计，送汝安心稳坐禅。
采采西林白露团，一时清赏故人欢。萧条四十年前事，又向谁家卷里看。
身将双影背闽山，伴我江南去又还。欲寄道人檐下宿，此身都未似云闲。
蚕如黑蚁稻青针，夫妇耕桑各苦心。但得老亲供养足，不羞布袂与蒿簪。
水边寂寞一枝梅，君谓高标好似谁。洁白不甘芜秽没，屈原孤立佩兰时。
病喉少日兼辞酒，养性经年不看花。君问情怀看此纸，新诗字字学唐家。
洛红闻说烂如霞，应著青油密护遮。莫剪姚黄供老眼，使君头白懒看花。
九峰庵上懒翁泉，凿井已经三十年。犹记翁来自扶杖，草根拨剔见涓涓。
家母素知儿有志，他人却道帝无心。史官兼载非相牾，后世那知费讨寻。
三界众生俱是客，就中君是客中客。眼前何处非君家，莫道君家归未得。
十二年中独自春，应缘还现寿宁身。南方衲子闻知否，便是黄龙旧主人。
我本山林麋鹿姿，多君点染出清奇。不知老去愁多少，但觉秋霜满鬓丝。
越山诗社未曾榛，野老萧萧扫翳云。嬴得春来风景好，满林花鸟候词人。
曾结诗絇玉座傍，放狂归去老知章。钝迟一任嘲元白，迂阔皆因駮录黄。
愁见当时玉镜台，返魂无诀可胜哀。暮年尚有馀情在，月下迢迢挈影来。
柳绕平湖绿映堤，堤边柳色更相宜。风来众绿一时动，不为愁人住少时。
四海瞻依一伟人，丘封嶪嶪木森森。仰天恸哭悲风起，举世中和孰嗣音。
枕上鸣鸠唤晓晴，绿杨门巷卖花声。探芳走马人虽老，岁岁东风二月情。
羽毛如锦太葳蕤，花石东头入画时。无限新声听未了，金风吹动万年枝。
鹤发童颜会面难，况将歌酒奉深欢。南风已入高秋树，才得归鸿一问安。
身是西来旦过僧，洞门一再解行縢。老师若许中分鲁，也会漫天话葛藤。
六书章句苦支离，非复黄神太古时。鸟迹虫纹皆有法，犹胜双陆伴儿嬉。
熙台楚观小开樽，老去登临易断魂。蹀血龙荒平昔志，即今搔首望中原。
梦鹿初醒日上迟，戏禽偏爱午阴时。隐侯新制郊居赋，不遇王筠未解知。
老气横吞万里秋，不堪白发对人羞。一枝黄菊无情极，冷看西风捲客愁。
五贼追奔十二宫，白头寒士黑头公。明朝一饭先书籍，安用研桑作老翁。
落鸿声里怨关山，泪湿秋衣不肯乾。只道一番新雨过，谁知双袖倚楼寒。
不贪薏苡与明珠，曳屣狂歌信杖扶。谁道先生贫彻骨，先生清处若冰壶。
文德当年徵让畔，维风况是道为邻。还君花下频斟酒，莫遣区区负古人。
新愁旧恨积如林，欲诉还羞复不禁。安得越禽秦吉了，替人终日道劳心。
风雨池塘斗颉颃，春来秋去一生忙。世间多少宽闲境，辛苦营巢傍屋梁。
龙兴寺里青云干，后土祠中白雪葩。五百年间城郭改，空留鸭脚伴琼花。
二陆亭台昔未荒，几番重九插萸房。无人可论当年事，又说江湖与庙堂。
一閧红尘小队通，使君高挹白头翁。莫言此老偏沾宠，百里春风处处融。
好句吟成便写墙，老来日日为春狂。天公有意随吾好，别借春游十万场。
寻山寻水侣尤难，爱利爱名心少闲。此亦有君吾甚乐，不辞高远共跻攀。
仲洪作尉南安县，示我西园药石辞。莫道近民民易扰，官清民近更相宜。
酒得数杯还巳足，诗过两韵不能神。何须豪逸攀时杰，我自世间随分人。
九幽仙子西山卷，读了绦绳系又开。此卷玉清宫里少，曾寻真诰读诗来。
白发飘萧一病翁，暮年身世药瓢中。芙蓉墙外垂垂发，九月凭栏未怯风。
乡里儿郎也解歌，时兴曲子土音哦。最难听是声哀急，不为关情唤奈何。
平生裘马最翩翩，不惜黄金结少年。今日萧条君不见，白杨秋色有谁怜。
燕雀翩翻夏屋深，成溪桃李已成阴。黄鹂深处无人见，时有清风递好音。
长忆离亭数断鸿，碧山千里暮云红。欲知别后愁多少，都在寒江暮雨中。
移根蟾窟不寻常，枝叶犹垂月露香。可笑当年陶靖节，东篱犹带菊花黄。
关山万里恨难销，铁马金鞭出塞遥。为问昔时青海畔，几人归到凤林桥。
官程屈指三千馀，颇怪真州消息疏。七月始传江令字，道儿亡在杪春初。
折腰五斗自难堪，每为斯人食不甘。赤地黄埃迷泽国，老龙饮血亦分甘。
矍铄邻翁肯自痴，盘桓山涧许多时。耕云钓日痕犹在，千载令人寤寐思。
金粟香飘玉露披，巃崧多发倚岩枝。深山远道无人折，独对秋芳咏楚词。
扶桑西距若华东，尽在天王职贡中。一自秦原有烽火，年年选将戍河潼。
门外声声叫卖鱼，囊空不问价何如。磁盆昨夜黄齑熟，淡饭时光乐有馀。
一峰峭立俯群山，下有僧居一体闲。收拾春烟与秋雨，年年曾在碧苔间。
从军十六向辽东，白首田畴未有功。兵法不须多记诵，时来妇女亦英雄。
岂为长者畏时名，梁楚何从得此声。只隔螺江衣带水，自应别驾旧廉平。
洛下田园久抛掷，吴中歌酒莫留连。嵩阳云树伊川月，已校归迟四五年。
篱菊开时寒有信，幽香还酿客怀清。折归忍负金蕉叶，欲伴骚人赋落英。
铁骨支贫意独深，有晴不屑顾黄金。时人漫赏雕虫技，没却英雄一片心。
教眼年深似拍盲，金篦刮了膜重生。说天童有翳睛药，妙手轻轻点即明。
老秦举□媚□金，枉死如公恨最深。地下红旗应北指，西湖埋骨不埋心。
十日春阴昼景微，鸣鸠逐妇几时归。柔桑细麦宁馨长，落絮游丝可解飞。
雪堂居士醉方熟，玉涧山人冷不眠。送与安州泼醅酒，从今三日是三年。
孤棹乘流晚更过，半溪烟暝起渔歌。老翁不管关心事，自在船头织绿蓑。
曹将军画少陵诗，林氏家藏相国题。不动精神瞻御座，风云万里入霜蹄。
选胜只携长胫鹤，入廛还驾短辕车。时人若问虚玄事，笑答无过李老书。
泪湿孤鸾晓镜昏，近来方解惜青春。杏花杨柳年年好，不忍回看旧写真。
青春欲尽急还乡，万里桥西一草堂。富贵功名何足道，先生有道出羲皇。
郭侯智勇两俱长，驿骑何时诏检黄。胡运于今已灰囗，看君万旅出渔阳。
姑山糠秕铸尧舜，铁拐刀圭度吕钟。结裹诸君成禹孟，可能不是老夫功。
石门见月随潮早，洸口闻猿上峡迟。新酒满𥬠蛮妪店，古碑当道海神祠。
去年曾揽伟羌图，云有仙人古篆书。千尺石岩无路到，不知科斗字何如。
欢笑声高出禁园，禄儿新样绣初翻。青娥阿监知非礼，心怕君王不敢言。
天上仙人休掷火，尘中道士莫烧香。可怜绛雪浑无赖，一簇千枝对草堂。
身入醉乡无畔岸，心与欢伯为友朋。更阑骂坐客星散，午过未苏发鬅鬙。
短壑长松经始馀，次山无往不从吾。便应扫尽陈踪迹，摹作三溪少隐图。
少赋令才犹强作，众医多识不能呼。九茎仙草真难得，五叶灵根许惠无。
西游万里亦何为，欲就骚人乞弃遗。到此宛然诗不进，始知才分有穷时。
苦心遥夜独观生，时听书声杂雨声。但得晴明游览毕，青山回首数归程。
杨柳城头乱絮飞，慇勤客舍再逢时。山中有约遂何日，羁思悠悠谩寄诗。
北仕燕都西住秦，南来使节动星辰。多年已作罗浮梦，满眼梅花树底人。
金鼓轰轰百里声，绣旗宝马照川明。王师仗义从天下，莫道南兵夜斫营。
腐儒诗胆大于身，所恨陈言老未新。何日小舟江上去，一杯聊酹笔端神。
寄语诗人林隐君，水西千树要平分。玉颜绛领堪娱老，御史何劳觅紫云。
淮上诗盟不可寻，诗筒来往负初心。风花雪月虽无限，留待他年共子吟。
山僧知我去匆匆，旋印红泥乞老翁。拟唤人间三昧手，共分天上小团龙。
江边鸿雁下年年，客子何由两鬓玄。七十二滩秋月白，荻花风落钓鱼船。
有家数口寄伊川，孤宦东西二十年。见说葬时无一物，空留满箧旧文编。
何处驰来白鼻䯄，银鞍金勒总豪华。笑看红袖飘飘处，道是垂杨第几家。
有时散策过西邻，共向东风忆故人。芙蓉亭下池水满，敬简堂前杨柳春。
白发云林老画师，一生辛苦竟谁知。何须更上峰头望，满目清秋满目诗。
苦忆均阳祁处士，只今全似住庵僧。何时更得相从去，细话丛林旧葛藤。
曾是霓裳第一人，曲终认得本来身。多年不作东风梦，闲却蔷薇一架春。
落落长松不许年，轮囷扳斡欲参天。流肪已化为神物，枉损苍鳞亦可怜。
山横眉黛酒横波，处处垂杨曳薄罗。怪道欲归归不得，西湖春色不胜多。
轻罗熨帖展溪湄，溅沫飞涛顷刻移。莲子焦时红蓼紫，采菱船小不禁吹。
堤上绿杨情最苦，攀折柔条千万缕。阳关唱尽短长亭，曾记当年相送处。
祖叶彫零四百年，法灯今见拱师传。堂头海会僧三百，昼课莲经暮叩禅。
任运腾腾作老颠，何须论道复论禅。莫将闲事来相扰，妨我长伸两脚眠。
兴尽南游卒未回，云山多处忽登台。故园书动经年绝，欲问平安无使来。
万岁山头万树松，万年基业一朝空。如何太液池中水，依旧罗纹起细风。
门掩青山尽日闲，纷纷朝市懒相干。交游满眼知音少，笑拂瑶琴独自弹。
荷叶生时春恨生，荷叶枯时秋恨成。深知身在情长在，怅望江头江水声。
赤日行天岂去时，山阴残雪夜何之。飘花漱石寒如许，曾见袁家五泄诗。
不当拂处常逢拂，不合空时亦至空。处顺不如常处逆，动心忍性始成功。
浓阴覆石数家村，断涧通桥曲绕门。拟借此间添结屋，经年车马不闻喧。
老翁能说太平年，曾见江南进士船。打鼓挂帆扬子岸，人人尽道是登仙。
话别江亭日欲晡，片帆风送下姑苏。他年访我衡门下，松竹萧然一老夫。
古时灞水即芦沟，今代车书似水流。日间五色龙文气，天上春开五凤楼。
秋旱今年冷意乖，将无断送老生涯。山田百谷俱焦槁，一雨何妨为菊花。
断缣黯淡何人墨，四十年前老蓟邱。向使戴家多种竹，雪中那肯便回舟。
天女匆忙来献花，庄严净妙一何嘉。儿童更少浑无著，自胜维摩长者家。
窟野河津水没腰，管岑官路雪封条。一年乐事能多少，强半光阴马上消。
长年捩柁棹讴停，淡月疏星泊武城。若使九原人可作，弦歌声里拜先生。
每忆云山养短才，悔缘名利入尘埃。十年马足行多少，两度天涯地角来。
东望沧溟涕泗垂，闺中少妇亦沾衣。他时若有相思字，只寄春江燕子归。
春山啼鸟杂花香，丛棘修筠各自芳。何似梧桐西掖树，千年鸣凤向朝阳。
花边曾醉少年春，白首相过不厌贫。近说汉家徵诏急，西山犹有卧云人。
拙口无言心自知，对人垂泪湿禅衣。如今欲说当时事，塔在乌山不见师。
二仪清气几曾衰，前辈风流可得追。康乐后身孙处士，一池春草梦回时。
宗丞矻矻不离口，右司时时说解颐。岂独当今三昧手，故应胜古四愁诗。
山茶天竺记能红，江浙虽非景则同。笑到堂中老禅伯，青春吹得几般风。
仁民爱物本亲亲，有子当年见亦真。第一注中明体用，洗空千载说经人。
有客相过问所须，经年不饮竟何如。天生佳味扶衰老，陆有黄鸡海有鱼。
抛却铜符十五年，谈玄倦了复谈禅。石头路滑君知否，明月家山自在圆。
江城风雨作朝昏，愁杀垆边卖酒人。祇有醉时差可喜，不应醒坐过新春。
秦人溪畔汉人山，万木参天六月寒。写向汤休诗集里，老夫要作画图看。
穰侯老擅关中事，长恐诸侯客子来。我亦暮年专一壑，每逢车马便惊猜。
一曲清歌酒一觞，幅巾林下兴何长。沙鸥似觉忘机久，时引新雏过短墙。
慵中又少经过处，别后都无劝酒人。不挈一壶相就醉，若为将老度残春。
惆怅人间多别离，梅花满眼独行时。无家度日多为客，欲共山僧何处期。
雪霜无赖点君鬓，五十龙钟成老翁。急分槐实要脑满，伫见头青双颊红。
漫叟江湖闲日月，辋川图画小池亭。谢郎春草有新句，付与老人双眼青。
增胜楼中共倚栏，平原渺渺接青山。夕阳明处人烟少，胡马曾来闯五关。
书灯霜夜冷清清，不信粗官傍帝廷。老把身心欲何用，山居此味饱曾经。
坐倚危栏一倍思，月光初上桂花枝。可怜歌舞千门夜，不信无情默对时。
漫把琼姿傍翠钿，着于微月更堪怜。如何共对闲无语，怪得时人唤白禅。
白发逍遥不计年，兴来时咏考槃篇。濯缨池上宽垂钓，鱼在濠梁乐已全。
道之所贵通全体，何暇区区旋较量。惟是纲维无所作，千条万目自分张。
端阳是处子离离，火齐如山入市时。一树增城名挂绿，冰融雪沃少人知。
桃花潭似武陵溪，太白仙舟去路迷。岸上踏歌人不见，年年空有鹧鸪啼。
白鹭洲边多古寺，翠微阴里尽人烟。当时曾对掀髯笑，今问老龙何处眠。
君王分付为亲还，班路諠传忤要官。我但得归他不问，从来人道乞身难。
丰神闲整坐凝然，一笑聊凭笔意传。却有丹青难画处，独遗好丑在千年。
吉祥山水与云连，清韵来闻二十年。知道老僧无熟恼，金沙地内不流泉。
公家忠靖有遗德，乃与定明开道缘。异世今时岂人意，一麾千里是家传。
疏蕊暗藏春意足，横枝老阅岁华深。广平能赋君能画，总是平生铁石人。
鳌山花卉竞春红，舞蝶时来趁煖风。一霎不知何处在，恍疑飞过漆园东。
紫陌红尘拂面来，无人不道看花回。玄都观里桃千树，尽是刘郎去后栽。
消露浓霞满眼春，攀香弄影地无尘。仙源一入吾将老，不学武陵溪上人。
岩泉置我未为非，更写婵娟伴少微。吴氏当风高士带，曹家出水美人衣。
渭城歌罢独凄然，不及新声世共怜。今日岐王宾客尽，江南谁识李龟年。
书幌泠泠子夜风，杜鹃啼月小墙东。江南词客惜春老，清晓披衣拾堕红。
并辔西游叠石溪，断崖环合与云齐。飞泉亦有留人意，肯负他年尚此栖。
胜日寻芳踏软泥，蹇驴牵过石桥西。天台迥异人间世，开遍桃花路欲迷。
梅花几种尽相闻，老矣才欣见此君。相与对花文字饮，绝胜歌舞醉红裙。
罗浮道士不相识，闻在葛洪丹灶西。已办短筇双不借，与君联步访丹梯。
山上白云如水流，隔溪红叶蚤知秋。几年不复南柯梦，独坐西风看白鸥。
北湖看雨两春馀，忘却渔村笠泽居。去岁莺花犹是主，今年须鬓不胜疏。
别来无物寄相思，千里聊将玉一枝。老去风流仍复在，制成箫管月中吹。
皋夔周公佐中古，萧曹房杜兴汉唐。因时因事修治效，不谈道学亦何妨。
山涵水影两空明，水到山前百尺清。洞里臞仙应一笑，抱琴时为写寒声。
东阙催人赴赤墀，北风栏我泊青泥。会当老子有行日，未信北风无住时。
谁写庐山十八贤，白头居士老龙眠。药囊经卷随行杖，知在香炉瀑布前。
西风萧萧吹客衣，黄溪道上行人归。一声长笛起天外，白云满山霜叶飞。
当年医国更何人，阊阖传宣入对频。何事帝心多简在，家传佐使与君臣。
翟公冷语久逾新，汉世交情古亦今。不被死生贫贱转，此时方始见人心。
诚翁仅有四千首，惟放翁几满万篇。老子胸中有残锦，问天乞与放翁年。
鲁连谢去都无事，范蠡归来未了心。三十馀年穷学道，而今方识古人深。
麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。
垂衣端拱愧佳兵，文化优游致太平。昨夜濛濛春雨足，松筠花草一时荣。
红杏开时杨柳新，乐游原外曲江春。锦袍醉插宫花去，马上风流第一人。
吏散兵休文案静，数竿修竹隔疏帘。嗟予老矣欲归去，肯对江山叹滞淹。
花开花落两悲欢，花与人还事一般。开在枝间妨客折，落来地上请谁看。
阁天孤峙老棱层，万古荒台万古登。君逐我来无记性，东坡言是德云僧。
戎衣脱却下萧关，坐对环泉半日闲。未是老来筋力倦，马蹄归自贺兰山。
莫羡蓬莱鸾鹤侣，道成羽翼自生身。君看名在丹台者，尽是人间修道人。
月冷霜寒老将孤，北风吹雪势还粗。方今四海皆元济，未信忠刚李愬无。
红杏正当沽酒市，绿杨斜系钓鱼船。春融海宇惟风日，游遍江山自岁年。
城外春风满酒旗，吟怀长恨负芳时。东林夫子知予意，载我而今唱和诗。
天阴篱外夕寒生，寒食东风野水明。无限满船商客语，柳花时节故乡情。
一碧光横南岳前，灵坛秋玉青相连。道士来携三尺木，高山流水一声弦。
老子痴顽耐远游，平生腹不贮闲愁。今年天赐登高地，身在云峰最上头。
瘦颈隆肩碧眼生，翰林亲赞虎头能。终年不语看如意，似证禅心入大乘。
屋头乌桕午阴密，牛与牧童相对眠。不是官中催税急，十年前已学耕田。
此生贫与病相兼，从仕居闲两不堪。莫怪年来有茶癖，要看滋味在馀甘。
北道将军铁锁开，火旗万阵渡河来。君臣感会风云际，半在云台半望台。
村叟相持捋白髭，羡侬健似去年时。野儒枯槁无师授，传得单方服荔枝。
远寻瑶草到仙家，冲破云间一片霞。道士不知兴废事，又来溪上种桃花。
仙家有地只种竹，多少清风激懦夫。满院绿阴馀晚节，桃花应合笑玄都。
请药东街质弊貂，五情炎火一时消。至今捧履无孺子，竹杖何曾过圮桥。
莫言下岭便无难，赚得行人空喜欢。正入万山圈子里，一山放过一山拦。
瘦竹挑云过此村，十年前事总销魂。当时新庙曾题字，壁老泥枯半不存。
天上金鸡放赦时，未央前殿定朝仪。不知此老缘何事，犹向山中采紫芝。
垂虹登了劣归船，又复毛空暗水天。节里无多好天色，阑风长雨饯残年。
闲吹玉殿昭华管，醉折梨园缥蒂花。十年一梦归人世，绛缕犹封系臂纱。
薄酒残灯欲别情，暗萤依草不能明。悬知先入他年话，一夜蛙声连雨声。
征人万古没胡中，百战难收一战功。陇上长愁云不断，何年重向玉关东。
读书进处心私幸，更把精灵祷上天。愿假数年无病困，尚当努力继前贤。
哭到先生道已穷，夕阳千古起悲风。耆英会上减名哲，高士传中添此翁。
盘中松竹如云雾，尚少梅花玉雪姿。置在草堂成四友，岁寒相对静相宜。
十年流落忆南烹，初见鲈鱼眼自明。堪笑吾宗轻许可，坐令羊酪僣莼羹。
萧萧行李去匆匆，人拟前身是晦翁。还少当年十二考，冰壶秋月此心同。
客中无计可消愁，随俗张灯向小楼。月自团圆灯自好，老怀不似旧风流。
邻鸡未动晓骖催，又向灵台饮福杯。自笑治聋知不足，明年强健更重来。
复渚重湖接汉川，刘家名隔是何年。南来北去寻常事，树杪风帆后或前。
雨里匆匆怨出郊，晴时不出却谁教。西湖北畔名园里，无数桃花只见梢。
玉堂清冷夜初长，风雨萧萧忆对床。徼道传呼钟鼓密，梦魂那得到君傍。
桥逢朱雀题无柱，巷入乌衣住有人。野老不知前代事，却嫌过客问梁陈。
王勃挥毫滕阁上，苏仙把酒华山颠。去秋相与追清赏，回首匆匆又一年。
令尹怜花意思勤，海棠多种郡园新。自从两蜀年年见，今日栏边似故人。
援笔皆成出世文，坐看孤峭却劳神。直须分付丹青手，缅想应无前后人。
端门颁赦立班时，禁卫森严烂锦衣。才立鸡竿垂彩索，望中人拜曳红旗。
判开混沌觉斯人，万古龙门上苑春。踪迹当年虽已往，一番桃浪今犹新。
毋轻画省老冯郎，带銙生花艾绶黄。记取他年一奇事，岭南还策汉贤良。
老我平生不愿馀，归来但欲赋闲居。灌园自足供朝膳，且奉夫人御版舆。
年来踪迹太东西，归卧高楼思转凄。睡醒五更闻百舌，朝朝都在一枝啼。
天放狂夫半日闲，来听野老立谈闲。如今早稻场花了，打点腰镰带月还。
昼蝇方少夜蚊多，摇脱霜纨奈热何。独向中庭待明月，一身清露泻金波。
伤春雨泪湿鲛绡，别雁离鸿去影遥。流水落花多少恨，日斜无语立红桥。
洛阳堰上新晴日，长夏门前欲暮春。遇酒即沽逢树歇，七年此地作闲人。
即使怜花何恁苦，不如开落任风吹。花开花落从渠得，柰记栽桃种柳时。
老树槎枒只一花，气条亦不放横斜。无风无雨无烟月，独立人间莫怨嗟。
二月风和日暖时，淡黄杨柳一丝丝。向人无限隋唐意，犹是桥南杨柳枝。
箧中秋扇委尘埃，春晚炎风拂面来。旧物不辞为世用，故人相见莫心猜。
三傍清淮酹酒杯，四年霜鬓犯风埃。即今定被淮人笑，又见衰翁禄遫来。
珍重开山李道人，林峦奇秀甲诸邻。夺将狐兔千年穴，化作寒泉一境春。
落红无数委东流，狂尽杨花风亦休。春色老来堪爱处，绿阴门巷似清秋。
老去长裾满泪痕，秋风又曳向何门。可知十载龙阳恨，不道前鱼亦主恩。
高士闲门日日开，远山如发水如苔。几时蜕却尘中鞅，布袜青鞋屡往来。
老眼偏明远岫孤，夕阳故遣树阴疏。蝉鸣叶底无寻处，随意闲行偶见渠。
树头树底生离枝，笑杀东坡量不支。日食仅能三百颗，肚皮已不合时宜。
拂袖归来我最先，相期耕钓在馀年。无端遇著东风恶，吹上长淮逐客船。
劝君莫识一丁字，此事从来误几人。输与茅檐负暄叟，时时睡觉一频伸。
生须百斛买双鬟，水截龙章试虎斑。老觉才粗浑不称，自携云月泻湲潺。
相思相望老年华，一宿欢娱未有家。织女何殊双顾兔，牵牛亦是一匏瓜。
夜雨西窗铦岁寒，云萍自昔聚时难。殷勤不在同衾处，长作西窗夜雨看。
北洹春事休嗟晚，三月尚寒花信风。遥忆东吴此时节，满江鸭绿弄残红。
上世有鞭能走石，今人无铎可驱山。一回凭膝一移足，老尽行人未老颜。
帆桅飞去划空明，人倚东风两翼生。世事快人如此否，日斜三百不留行。
世事纷纷勿重陈，柴门高掩百年身。满头白发不须薙，相识如今复几人。
人亡人得不须怜，佩服嘉谟亦有年。今日失金何足较，自当观理学前贤。
昔者湘西借榻眠，自嗟老眼负青编。虽然旧识山中趣，绝爱松风泻百泉。
三都赤子久疮痍，抚字无人瘦日滋。凭仗贤明新父母，好调良剂趁时医。
槐壤纷纷事暂欢，枕中栩栩伴周闲。丹青欲识滕王意，须著人间比梦间。
蛙鼓鸣时月满川，断萤飞处草迷烟。敲门欲向田家宿，犹有青灯人未眠。
写韵轩中尘不惊，与谁同蹑凤凰翎。彩鸾可惜情缘重，只合清斋写道经。
我是卿家老寡妻，哭卿墓下草凄凄。纸钱乱挂浇残酒，人去黄昏鸦正啼。
张苍饮乳元难学，绮季餐芝未免饥。稻饭似珠菰似玉，老农此味有谁知。
三径秋香不可无，伊谁描得影模糊。只愁醉倒陶彭泽，故着当年僧褐夫。
梅里寻酸却得香，舌根未举鼻先尝。算来大似输他眼，老去犹堪玩雪霜。
庭树森森照眼明，一枝如玉竟先倾。伤心我已肠千断，何况衰年父母情。
慷慨当年已寡俦，铜符拜命出云浮。无多号令身随死，教得溪蛮泪尽流。
每看灯市搭松枝，清在灯光映月时。石埠年年挑不尽，今年刚得一篇诗。
自是先生懒出门，岂因残暑废杯樽。海山六月还堪赏，红日升时露未乾。
云为标度月为神，贝阙珠宫独占春。一自陈王赋成后，世人谁解浥清尘。
蜀道如天夜雨淫，乱铃声里倍沾襟。当时更有军中死，自是君王不动心。
绿杨红杏满城春，杂树含芳让锦茵。天为吾皇宗社计，老君亲送石麒麟。
往来邻并岁年深，老稚空忙庆吊心。美恶衰荣消长事，又须著眼一沉吟。
世界犹如露电身，更于空里聚微尘。何时麦积崖边路，说法重来要度人。
山矶环合辟鲸虬，白水如汤动地流。崖崿尽成斤斧迹，当年谁与化工谋。
羊肠尽在白波中，折入巉岩一发通。三老不须矜巧绝，沉牛人自答神功。
灌木攒云猿啸悲，崩崖截涧马来迟。庞眉老衲忘人世，只取朝山记岁时。
北固山头竖白旗，西津渡口仆姑飞。将军笑引三千骑，洗马鹅翎问道归。
一别人间岁月多，归来人事已销磨。惟有门前鉴池水，春风不改旧时波。
南山万叠为我开，一日支颐看几回。最是夕阳时好看，几人闲处解看来。
轻河如练月如舟，花满人间乞巧楼。野老家风依旧拙，蒲团又度一年秋。
云谷衡茅自结邻，山光树色四时春。舟行不出前溪口，知是秦人是晋人。
锡作诸峰玉一涓，曲生堪酿茗堪煎。诗人浪语元无据，却道人间第二泉。
古寺僧容客寓居，客行仍许借藏书。老无眼力书慵看，忆著竹根泉漱渠。
春风江阁喜同游，苦恨逢君不少留。东去巴陵三日路，几时同上岳阳楼。
许国从来彻庙堂，连年不为在疆场。将军天上封侯印，御史台中异姓王。
石头城下炬烧寒，司马东来骨肉残。可惜六朝花粉地，年年风雨草漫漫。
白下追游忆昔年，青山如画树如烟。郭家歌舞杨家酒，一度寻思一怅然。
饮兴阑珊月影移，侍儿出去罢矜持。灯前侧立魂难定，细唾柔嘶慢视时。
吏部声名动一时，中原人物未全衰。低摧不用还归去，坐守遗经可疗饥。
盲聋喑哑格调高，是何境界自担荷。昔日曾向玄沙道，笑杀张三李四歌。
背人远住奚师坞，何意追寻特特来。更要明年此时节，溪翁相唤不相猜。
山阴老妪初惜扇，得价重来不与书。我怪右军胸次隘，随求随与又何如。
深林晴叶下风迟，山色迎人似有期。十四年前曾住此，湛公宅里钓泉时。
僧会西来始布金，常闻足磬伴潮音。江南古寺知多少，此寺独应年最深。
白鹤山前是汝家，小时曾此采兰芽。伊兰勿作㫋檀树，唤起凄凉五叶花。
老我餐霞东海西，与君只隔碧琉璃。于今跨却金鳌去，红日扶桑丹凤啼。
万里空濛海上山，仙人楼阁有谁攀。只缘博望星河棹，移得蓬莱到世间。
谁家弄玉矜少年，采莲艇子歌娟娟。转首那知颜色老，犹抹横云啼镜前。
称头斤两须端的，短少毫厘不可欺。函关辨认合同券，未肯轻轻放过伊。
自古蛾眉嫉者多，须防按剑向随和。此身更似沧浪水，听取当年孺子歌。
胜游欲罢动归心，昼梦时听骥子琴。日用只知为善恶，平生不识满籯金。
去年今日政迎神，祷雨朝朝祷得晴。今岁神祠免煎炒，更饶箫鼓赛秋成。
穿桥迸竹不依行，恐碍行人被损伤。我去自惭遗爱少，不教君得似甘棠。
自是君家旧托根，君行谁与护重门。画图空记筼筜谷，不道如今长子孙。
笛弄霓裳月正秋，三郎侧耳复凝眸。当年听谏如听曲，车驾应无幸蜀忧。
好风吹雨觉来迟，开遍荼蘼总不知。团扇晚凉人似玉，也须消瘦暮春时。
十载吴郎已大名，青山依旧楚诸生。似闻老蚌蹉跎意，欲遣双珠入帝城。
陈迹都来俯仰间，空堂遗像已斓斑。白云谁道无情剧，犹向山前自往还。
乌巾年少归何处，陵谷依然世自移。上天下地鹤一只，还在人闲人不知。
茅屋阴阴水北村，满床书卷一桐孙。雨声长在黄梅树，四月来时不出门。
慢笑开元有幸臣，直教天子到蒙尘。今来看画犹如此，何况亲逢绝世人。
笑披纱扇忆当年，只有卿卿最得怜。今日料应花不住，夜灯相伴室中禅。
宦途日日与心违，人事纷纷任是非。却为游山置行李，渔家船舫道家衣。
星月皎皎露欲白，潮波飒飒风正东。道人掀衣窅然会，恍如万壑临苍松。
铁鹤亭前醉碧阴，金牛洞里睡云深。明年袖裹东风去，唤得天边杏满林。
一种幽芳南涧滨，天然玉质迥无尘。寒香不逐西风去，时伴东君媚小春。
森罗只道是天文，幽意曾于奕旨分。老我静来寻谱帖，几行凌乱散鸦军。
平生肉食惭无补，见画令人一怅然。祝鲠无人供膳缺，老怀偏与此相便。
东望水心生海云，谁云孔氏是知津。其为名世元多少，到处非干欠士民。
太液池边数树红，年年先得占春风。那知万物含仁义，都在君王一笑中。
辙环死只欠居夷，此地传讹且阙疑。坏屋无烟桑柘少，绝怜犹似厄陈时。
风力清和日景迟，看花未醉莫言归。殊方长恨故人少，白发那论春事非。
紫陌红尘没马头，人来人去几时休。谁家有酒身无事，长对青山不下楼。
霜月娟娟午夜寒，酒酣来此凭阑干。满枝艳色惊愁眼，宣主当年唾未乾。
晓林喜鹊暮林鸦，饮啄随时漫自嘉。祸福于人何所与，不劳屋角日喳喳。
南山鳖鼻死多时，何苦崎岖要觅伊。无底篮儿收拾得，不妨挑取杖头归。
几处山川近世中，向来车马不曾通。今宵揽辔烟霞里，何异神仙驭玉龙。
独立天衢骨相奇，缣缃犹记写真时。开元天宝今陈迹，舞破中原马不知。
上林花妥逐莺飞，愁绝江南雪里时。嚄唶何须旁檐喜，毰毸相对两寒枝。
香车白马簇城隅，烟雨春光乍有无。多少酒旗歌板处，游人偏向莫愁湖。
十亩山田一舍幽，草窗闲卧白云秋。行人若问墨溪主，不是当年柳柳州。
人间何处不楼居，亦有如椽大笔书。定山丈人都不管，一拳不屑老何如。
何曾一事扰中扃，醉便投床梦亦清。书卷犹嫌旧时习，未能熟处放教生。
金波遥映月华楼，佳色偏宜永夜游。玉魄年年长在望，照残芳杜满汀洲。
周正历中新改岁，秦人洞里不知年。韶华荏苒看何处，气候分明是鬓边。
夹寨功名节节奇，门高事起更堪悲。身亡家破英雄笑，恰似伶官戏罢时。
脱屣金轮只等闲，六年痴坐碧孱颜。出山不了些儿事，何似当年莫入山。
汉室风流绝建安，老瞒父子力排山。可怜鲁国真男子，也着区区七子间。
直道危言自古难，忠贤常困佞邪安。兴王赏谏非无法，却为贪令自择官。
扁舟泛泛野湖平，岸转奔流近汉城。满目江山如画里，留题多少旧才名。
秋树连云日色残，晚风初定绿波闲。方壶老去空能画，不见长江雨后山。
汝亦多才似叔师，南方朱实写离离。明年若在萧山县，莫把杨梅拟荔支。
楼前燕子不知归，楼下莺啼碧树枝。丝管未收空梓泽，恐君还有断肠时。
客中情况少人知，正值钟声约束时。清坐更无人共话，挑灯来看菊潭诗。
潦倒青毡气未除，莫将流泪洒长裾。聊堪剩取双眸在，老向西河学著书。
才名四十有馀年，老益饥寒万卷前。绝代文章多妒忌，自来人欲杀青莲。
已露明年造化机，便将六十四年推。后天八八无穷数，一画初阳自此基。
东风无赖妒华年，一夜凄寒到酒边。放尽珠帘遮画炬，莫教檐雨湿青烟。
王质当年底事痴，斧柯烂后觅归蹊。君歌一曲下山去，不向仙人局上迷。
梅冈丘垄已难寻，堪恨吴儿太忍心。闻道土山标擘处，原头丛薄不成阴。
交朋来哭我来歌，喜傍山家葬荔萝。四海十年人杀尽，似君埋少不埋多。
曲木为庵土作床，有门不闭且无妨。时人莫笑家风拙，歇得心时事事忘。
会猎常过高阙道，烧荒独上单于台。王庭已徙逾南幕，精细健儿刺探来。
文星落处天应泣，此老已知吾道穷。事业谩夸生仲达，功名犹忌死姚崇。
蚤岁葫芦依画本，暮年台笠养闲身。如今半幅誊麻纸，羞寄銮坡旧主人。
草动云飞十里风，三洲岩下吼声雄。先生自对山灵笑，不道前身是远公。
和月和烟尽一欢，一杯杯到不曾寒。要知京国春如许，为放梅龙小洞看。
阴阴槐幄幕闲庭，静似蓝田县事厅。细草近缘春雨过，映阶侵户一时青。
凛然汉相万人英，勋德绥怀海宇清。闻道茅峰献新植，松芽看到茯苓生。
病起南皋二月时，镜中樗散鬓成丝。不因雀噪檐间树，春雪春晴总不知。
雪淡星疏月有光，广寒仙府岁偏长。多应自制延年药，振古长同桂子香。
我与细君同梦夜，洛容县里发书时。至诚有感通天地，万里归音一夕知。
帘幕垂垂燕子风，宫花春尽翠阴浓。日长禁直文书静，宝𦶟时时一拆封。
石溪桥畔蔚松楸，叠鼓清笳导胜游。好是丹青难状处，百年心事共春秋。
点检行装拂与巾，洒然轻别故山春。家家门底长安道，举目何须更问津。
珠江甘雨晓来收，五两轻风引使舟。父老夹衢齐下拜，福星从此又中州。
飘泊天涯不系舟，又还穷腊动离愁。轩裳琐琐知何者，直自时平未肯休。
夫子删来三百章，箴规明白佐时王。近来吟咏唯风月，谤木诗官事久亡。
湖柳青青花满枝，可怜分手艳阳时。离官漫自添离思，瞒得封姨不我知。
东风捲地滚尘沙，扶起垂杨损尽花。留意野棠无意度，淡红疏蕾当年华。
铜绿春衫乍剪裁，称心花样称身材。迎春过后无心著，道与西邻一样来。
勘破谁知老赵州，玉鞭鞭起卧金牛。台山今古行人口，笑饮清风味转幽。
孤客危冠不得眠，清灯古像共安禅。鬼神未用来听法，我自观心绝世缘。
月落巫山望帝归，啼残飞不到山眉。鲍姑旧日留丹种，啄得春禽老翠微。
横江江上四山环，少得当前面势宽。试上此堂舒远目，疏林尽处见峰峦。
春岸波平汀草深，江云黯黯作愁阴。诗材眼界知多少，欲罢不能聊一吟。
紫府深沉白昼闲，仙人归去邈难攀。当时暂谪来尘世，写遍江南雨后山。
花枝低敧草色齐，不可骑入步是宜。时时携酒祗独往，醉倒唯有春风知。
老子垂垂秋露下，九月空山天气寒。黄花剩开且勿剪，留得一秋烟雨看。
天涯忽送非常喜，阿囝斑衣郎罢前。话尽青灯十年事，床头周易故依然。
当年婺女三人别，今日姑溪一席同。老去光阴能有几，相逢莫放酒杯空。
青石阑干绕曲池，株株杨柳倒垂丝。水心亭上钩帘坐，鱼唼残花口动时。
人人都道得神仙，那得郦阳甘谷泉。何似上阳宫监好，长门春老不知年。
官河中有去来舟，舟上无人记得愁。千年城郭送白日，旧雨客来今雨楼。
红芳欲尽绿空肥，几度风前护落菲。明月为人犹夜满，青春谁伴此时归。
郡斋寥落夜无眠，纸帐青灯思悄然。不是今生惜今夕，却缘明日是明年。
十年京国念山林，一夜趋朝一夜心。今日还家逢老病，画中风物尽知音。
山前山后僧来浴，两两三三松下行。自是眼边无俗物，老夫不浴更身轻。
彤闱永奉千年庆，金策将封一字王。伫向景风承异渥，预从佳节纳多祥。
桃花绕屋竹参天，曾向湖西住五年。回首但馀葵麦在，古今何必更桑田。
乐天诗句本嘲诙，那有人从碧海来。五百年间逢好事，披榛来访此崔嵬。
紫笑花香非所媚，人言香胜亦予欺。初疑丙吉车茵汗，又似微生乞得时。
连朝气候若春温，晓日曈昽忽惨昏。一道金光飞闪电，雷声虩虩震天门。
万碛千山奏角过，北风吹雪满榆河。萧条古戍行人少，衰草寒沙放橐驼。
菜花园圃槿花篱，麦满前坡水满池。野老横竿拦鸭过，牧儿携笛倚牛吹。
吴王雉翳春依草，宋帝羊车夜逐花。总是南朝旧时事，我皇行乐倍繁华。
阁道朝悬日月旗，葳蕤朱凤引文螭。桥陵霜露修殷祀，原庙衣冠陋汉仪。
姑射仙人冰雪姿，天寒翠袖立多时。分明一片黄昏月，照见贞心只自知。
闰月新秋重七日，金风玉露夜如何。似怜天上佳期少，特遣仙姬再渡河。
朋来济济尽嘉宾，饮兴翩翩笑语真。绝胜谪仙邀月醉，当时和影祇三人。
老来足力觉全衰，一日山行两日疲。归去蹇驴须买得，山中出入不嫌迟。
四十九年前及第，同年唯有老夫存。今日殷勤访吾子，稳将鬐鬣上龙门。
白云相顾尚依依，十载江湖负宿知。时事未容轻所学，山中依旧只吟诗。
匹马曾防玉塞秋，岂知八十老渔舟。非无丈二殳堪请，只恐傍人笑白头。
杨柳阴阴一径苔，先生曾是手亲栽。几年杖屦追随乐，今日翻成梦里来。
甲子徒推小雪天，刺梧犹绿槿花然。融和长养无时歇，却是炎洲雨露偏。
昔日闻人说上清，如今高步太元庭。有时却忆红尘事，恰似梦回并酒醒。
玉匣清光不复持，菱花散乱月轮亏。秦台一照山鸡后，便是孤鸾罢舞时。
梨枣累累正熟时，粟田鹑兔亦争肥。园亭尽日追寻遍，只欠厌厌醉始归。
临川几日到长沙，闻道黔南路更赊。行见一村篱落好，谁家此住忆君家。
青鞋布袜是家常，犹欠云门一瓣香。心识庙湾桥下路，来时不拟问渔郎。
战国谁能识道真，故将性善觉生民。七篇切切言仁义，功利场中有此人。
晚发西山舟欲北，天风吹我复还家。十年一到非容易，独立平原看稻花。
东吴内史晋长城，沪渎千年壁垒平。莫向月明悲往事，即令沧海已尘生。
弟兄同年复同道，对床风雨每相期。那知但隔篱东水，不见生离死别时。
履及阶除杖及园，犊车闲暇过前村。老农未喻疏公意，应怪虚高驷马门。
天使乘骢此暂休，今朝我亦到南州。柏台孤枕银灯夜，还似当年阻雨留。
故人强半随流水，世事新来似弈棋。老我壮心消折尽，镜中唯有鬓如丝。
青山欲上疑无路，涧道相萦九十盘。东望嵩高分草木，回瞻原隰涌波澜。
诵诗纵不忤龙颜，荣贵无过是好官。未必一僮随瘦马，千年传作画图看。
胭脂井里殉君王，花作陈宫二女香。谁道小姑人不识，美人张孔两鸳鸯。
草泽行吟赋楚骚，青麻衣上俗尘多。五陵年少休相笑，戏马台前载酒过。
宣和殿下碧琅玕，月影风声岂耐寒。一自江南栽老桧，谁将消息报平安。
姑苏台上鹿麇来，流水千年去不回。野草青青都是恨，春风不放百花开。
路寝崔嵬敞九筵，相仪曾识帝心虔。汉家山委无穷瑞，尽属渊云奏赋年。
山北山南听老农，裤襦歌已满城中。邦人愿得三年住，翻恐朝廷识弱翁。
莫遣潇湘双鲤来，归心生怕晓禽催。咄嗟新转渠渠屋，寒士欢颜正尔开。
折柳愁生灞陵岸，射雕闲杀羽林郎。长安不禁花时夜，京兆于今有赵张。
莫将画竹论难易，刚道繁难简更难。君看萧萧只数叶，满堂风雨不胜寒。
水面绿盘擎雨出，临风几度倚阑干。不知暖气有多少，老子年年得御寒。
白日青崖烟雾生，深林绝涧少人行。残年乌石泷头路，听得山猿第一声。
散朝回跸更趋蹡，步辇传呼复道长。转出殿来还到阁，却随仗马下东廊。
万古幽人在涧阿，百年孤愤竟如何。无人说与天随子，春草输赢校几多。
蕃草席铺枫叶岸，竹枝歌送菊花杯。明年尚作南宾守，或可重阳更一来。
水击天飞快羽翰，巢林聊借一枝安。参差已熟邯郸道，枕上从他万劫残。
茸茸莎草袅风长，二百年前一谏堂。旧地几番新地主，谏堂名字愈辉光。
九译来宾尽入朝，欢传宴犒下云霄。大官颁给蒲萄酒，赞谒夷玉半赐貂。
风飘露洒一棚秋，路入沧江忆旧游。凭伏金壶翻墨汁，老禅胸次有凉州。
明月高悬万古愁，东湖碧水一天秋。倦游老子归来后，夜夜清光照白头。
年年塞草欲秋时，左右红旗说战机。介胄粗官应有语，而今宰相好吟诗。
季伦当日斗豪华，戚里珊瑚信手挝。谁道汉滨穷措大，宝珠无数不曾夸。
新年十日逢春日，紫禁千觞献寿觞。寰海欢心共萌达，皇家庆祚与天长。
村豪聚饮自相欢，灯火歌呼闹夜阑。醉饱要胜饥欲死，看渠也复面团团。
空名不系身轻重，此道当如命废兴。彷佛古人前日事，解衣扪虱对青灯。
孤舟烟月老寒江，满眼瓶罂见玉缸。同上歌楼不同醉，共谁调笑卧蓬窗。
长嗟墨翟少风流，急管繁弦似寇雠。若解闻韶知肉味，朝歌欲到肯回头。
山下青青春已归，百花山上正芳菲。人间颜色易零落，百万千年云锦衣。
先生行止总随时，最有江间鸥鹭知。桃李于今春几度，苍松留得老龙知。
少时唤愁作底物，老境方知世有愁。忘尽世间愁故在，和身忘却始应休。
雨迟麦粒尤坚好，日丽蚕丝转细长。入夏民间初解愠，宫中时举万年觞。
方冬海市见文登，常怪坡翁自托能。风雨十年曾有约，一翻诗案要重誊。
老去痴顽不受镌，姓名身后更须传。世间商略无归处，只合长斋绣佛前。
梦中握手说离愁，梦觉欢娱忽已休。安得人生真似梦，华胥蝴蝶共悠悠。
城中应接同摩诘，云外无心似老卢。月白风清深夜坐，出家全不费工夫。
宪府封章入奏频，春风随路画船新。将家子弟能将命，多少三吴待哺人。
错认苍姬六典书，中原从此变萧疏。幅巾投老钟山日，辛苦区区活数鱼。
东山不管诸庄旱，无人领话最忧深。儿孙渐渐生涯别，翻笑当年错用心。
千条弱缕拂轻罗，尽日无风少见波。不到武昌应不恨，一尊樊口听渔歌。
君意已驰涪水下，我心犹望字川归。只差一唤逍遥地，顿失几年离别机。
送师归隐镜山中，万壑千岩指顾间。菊涧花翁如见问，为言憔悴老江关。
百战沙场老此身，长楸宫草几回春。只今弃掷寒郊路，犹自悲鸣恋主人。
条桑初绿即为别，柿叶半红犹未归。不如村妇知时节，解为田夫秋捣衣。
千年荷玉紫云蟠，偶翳浮尘影欲寒。不是老人重着力，雨花洞口棘漫漫。
先生操术本真儒，进退恬然与道俱。宠至不惊高节在，岂颛虚誉激凡愚。
移床坐到晚凉时，手弄清泉似小儿。古观无人苍柏暗，偶看宿鸟暮争枝。
飞虫绕烛梦回迟，荷叶齐鸣雨一池。不为素纨犹在手，定疑秋夜乍寒时。
鸣鸠天色半晴阴，竹屋松窗老寸心。闭户不知春早晚，桃花红浅柳青深。
道气凄凉七百年，招贤一举独非天。当场礼义难分别，回首空山重惘然。
云林出空乌未归，松吹时飘雨浴衣。石语花愁徒自诧，吾心见境尽为非。
菖蒲叶老芷花新，地暖鸳鸯护水纹。不上高楼无远恨，江南春尽草如云。
子丹进馔色微黄，仙老调胹有禁方。五和糁奇无处觅，榠楂新熟压枝香。
灵药当年悔一偷，海天空度几春秋。凉飙又改班姬扇，莫道孀娥不解愁。
为语歌铃过野田，不须泪眼更悬悬。人间催促如风叶，谁是平头八十年。
天花瑞叶将滕六，明与天公示心曲。一时三表表何事，表曰孤忠三献玉。
前世书鱼化宰官，肺肠元与竹相安。侯生韩子相酬赠，诗句惊人魂胆寒。
修竹苍苍似剡川，浮觞可继永和年。不知谁有羲之笔，欲写兰亭第二篇。
波环颍曲持竿石，云拥嵩岩炼药炉。尽是他年归隐计，更凭猿鹤作前驱。
一番花信一番新，半属东风半属尘。惟有此花开不厌，一年长占四时春。
故人相望马牛风，世事波涛滉漾中。漓水东边两年住，往还才有一珂公。
激湍流水绕房栊，古木长含万里风。问字曾称老宾客，浊醪今日忆杨雄。
君房言语举世无，射策未许蒙帝都。巴人下里不足数，云韶九奏方纯如。
西塞名山立翠屏，浓岚横入半江青。千寻铁锁无由问，石壁空存道者形。
夹岸桃花红欲然，洞中流水自㳙㳙。山家不会论春夏，石烂松枯又一年。
年年寒食问饧糖，糁米炊糕入夜忙。今日一抔同水上，杯盘满地有谁尝。
腊前再雪已相侵，年后更连人日阴。欲问梅花苦无地，把君诗卷得参寻。
昔有乡贤阳道州，亦闻比近有松楸。新阡便合开三径，同气相求好并游。
胡雏铁骑正纵横，环上罗衣血染腥。蜀道归来应悔祸，香囊特地泣娉婷。
尔来世事久忘怀，十日长关九日斋。白发苍颜见无相，不妨应供此间来。
不假东风次第吹，笔匀春色一枝枝。由来画看胜栽看，免见朝开暮落时。
读罢司徒一纸书，北军门外报銮舆。君王若问平时钓，不钓功名只钓鱼。
当年游兴最飞骞，杖底烟霞已饱餐。一壑一丘堪自老，于今九岳即西园。
万古风涛浸石岩，老苔垂足细䰐𩭹。传闻海底珠无数，何事从来散不簪。
今年六月不胜凉，七月炎蒸不可当。一阵秋风初过雨，个般天气好烧香。
异时文席许论诗，三载江湖读楚词。自笑酸寒无好语，少年仓氏独相知。
繁苞嫩蕊斗年芳，昨夜东风又海棠。梅已着枝桃结子，可怜春色似河阳。
因法相逢一笑开，俯看人世过飞埃。湘南岭外休分别，圆寂光中共往来。
休遣玲珑唱我诗，我诗多是别君词。明朝又向江头别，月落潮平是去时。
一方明月可中庭，坐见年芳忆帝京。宿客尽眠眠不得，半山寒色与春争。
天色今晨已放晴，鸟乌亦觉有欢声。幅巾自是便疏懒，饭了花间取次行。
凉凉寂寂不关天，自诡诗穷五十年。君比老夫痴又甚，更教斲句当行缠。
宣华无树著啼莺，惟有摩诃春水生。故老能言当日事，直将宫锦裹宫城。
浮杯石上坐多时，手弄沧浪客思迟。片片落花收拾看，洞中疑有旧题诗。
何以齐桓成伯业，为能专任管夷吾。毁誉黑白今无辨，后世谁烹阿大夫。
高山影里希音远，流水声中古调长。可惜世无钟子期，焦桐空带爨烟香。
山窗雨过动微凉，对镜俄惊鬓发苍。堪叹浮生苦无几，汉庭空自老冯唐。
何人金印漫垂腰，赤脚怜浓不解娇。老去不因花妄想，沾泥柳絮似参寥。
古来难觅是知心，旷世襟期感慨深。造次陈馀方解印，从容杨震却怀金。
莫把须江作浪游，笑庵如水气如秋。但知有道能忘我，便恐无天可寄愁。
爱杀花丛郭外村，藜床移近月当门。酒杯不浪虚时节，正恐秋霜满鬃根。
明日池塘是绿阴，池边扶杖欲闲吟。一春酒费知多少，谁乞长安取酒金。
龙阁老翁流落久，如今辛苦去朝天。向来岭海经行地，分付蛮溪著钓船。
却为清贫识世情，人于淡处味方珍。未终旧话君还去，赖有梅花似故人。
前度刘郎阻胜游，漫歌风雨替花愁。自怜人与春俱老，底事幽禽也白头。
郭熙虽老眼犹明，便面江山取意成。一段风烟且千里，解如明月逐人行。
六籍虽残圣道醇，中更秦火不成尘。华佗老黠徒惊俗，吾岂无书可活人。
年来羁客减欢游，少对清樽浣别愁。社里故人相忆否，夜来归梦到并州。
霜柑寄我莫言少，但得向人怀抱佳。渺渺新愁入思梦，晚云连雁雪连沙。
昼听笙歌夜醉眠，若非月下即花前。如今老病须知分，不负春来二十年。
危楼千仞逼苍穹，瓯粤乾坤眼界中。胜览未穷人易别，一尊还许几时同。
梅花寂寞已飞仙，一夜春催杏欲然。老眼看花愁欲眩，却怜草色静芊芊。
宣献平时书已校，不须中秘更燃藜。都门处处春偏好，携酒看花费马蹄。
舌似河悬笔水翻，春官首疏见忠肝。士须卓尔名当世，好取前修节行看。
幸有平生古战场，不妨高卧到羲皇。一朝冀北空凡马，须信骅骝道路长。
梧上生枝复隔年，白头倾盖两欢然。满城童子垂髫发，竹马羊车戏路边。
古木轮囷老岁寒，好花无力便凋残。秋风只在盆池上，但见江湖万里看。
火腹金龟梦正疑，琳房初诞谪仙儿。丹传祖印百来岁，执笏归仙地震时。
官为秦世柱下史，生忆尧时丙子年。家世从前多寿骨，侯封不必羡神仙。
与君虚度几花时，花落花开总未知。若使此花还错过，百年那有赏花期。
昨日水浅雀儿浴，今日能胜万斛舟。人生有时亦如此，请看秦淮江水流。
夜投官舍鼓逢逢，雨急风喧梦作江。怪得萧然世俗虑，主人高致在轩窗。
水生巴峡春始秀，叶下洞庭秋已高。去雁来鸿多少日，羁人搔首看江涛。
高适能诗五十过，文孙才德蔼春和。三年小试勾稽簿，处处桑麻雨露多。
鹿豕木石皆可与，径绝云深不知处。数拳老碧数枝秋，一枕千山谢尘侣。
坐分天禄荷天恩，赐帛年来屡到门。但比乾坤祝明圣，都将勋业付儿孙。
龙门寺里梅千树，开遍山南水北庄。今日老禅头已白，写来无色更无香。
埋轮都下旧知名，当道豺狼敢横行。白马忽随丹旐去，风云惨淡阖闾城。
观里多时道士憎，只知贪酒百无能。黄昏钟了无人迹，借得邻房一盏灯。
紫薇金屋闭春阳，石竹山花却自芳。莫道故情无觅处，领巾犹有隔生香。
锁甲摇华铁戟寒，韬弓插羽上雕鞍。班超自有封侯骨，世业宁论是史官。
画省高车久已悬，花封才子正青年。鉴湖一曲幽栖处，明月清风水拍天。
蔡山深处隐林泉，远离尘纷仅十年。已得琴中平淡意，有弦终日似无弦。
彭泽之官八十日，飘然即赋归来辞。人生出处各有道，乡里小儿那得知。
碧流如镜转春渠，时送残红出雨馀。可怕莓苔黏屐齿，强扶筇竹过邻居。
春声入鼓晓冬冬，春色盈花晚更红。陶冶东君了无意，一时分付与晴风。
集灵台上订幽期，避世金门各一时。惟有偷桃余较胜，东来短汉不能知。
鱼水君臣百世师，风云鱼鸟识旌旗。三分天下何经意，恨未中原复本支。
金屋珠帘翡翠屏，此生不道娱娉婷。君恩下及谁之赐，欲效周人咏小星。
憩鹤山间憩竹舆，宛然身世住空虚。地仙纵与天仙别，明月清风也不疏。
邯郸梦事岂关身，未熟黄粱迹已陈。输与乌衣老铃下，日中睡觉一颦伸。
为构华居竭智钱，此身许住几多年。儿孙奉祝于斯否，从古雕梁不久延。
初见云从山里出，须臾云结势如山。一声霹雳催时雨，云不能闲山自闲。
竹径参差人不知，窈然终日坐题诗。我来欲去仍遗恨，不见萧萧风雨时。
十载风流侍从臣，归来依旧帝城春。金华殿里谈经客，半是同时献赋人。
氓之蚩蚩不足数，四月五月濛松雨。闭门县榻二十年，不见孺子与文举。
薄雾霏霏欲满空，炉烟不动宝薰浓。莫将俗语讥时辈，更学东京范蔚宗。
留公无计奈公何，外国中朝属望多。此日同为太行赋，几时重和庆云歌。
偕老杯盘最喜欢，酒中纯渌浸南山。莺莺解作娇娥唱，窗外垂杨是小蛮。
洞中春色四时好，云外峰峦一样高。用祝贤王龟鹤算，年年洗眼看蟠桃。
冬暖熙熙作午晴，红梅花下一壶倾。衰年未夜先思睡，深闭柴门却月明。
莫怯诸滩水怒号，下滩不似上滩劳。长年三老无多巧，稳送惊湍只一篙。
玉柱峰头悟道松，根株岁久化为龙。若比茅山左纽桧，大千世界极鸿濛。
昔闻兰叶据龙图，复道兰林引凤雏。鸿归燕去紫茎歇，露往霜来绿叶枯。
老来于世转无求，事业声名种种休。伴得邻僧忍饥惯，闭门无饭读春秋。
重来已过十番秋，更十番秋欲白头。无限旧时心里事，青山残照水东流。
东郊击鼓送春回，阙下趋朝玉漏催。岁岁黄柑传腊酒，千官先进万年杯。
八十江头老钓翁，时来人自识非熊。后车远载腾腾去，四海升平指顾中。
善教惟迎欲发机，神方启沃妙乎时。沛然化境无留滞，弄月吟风自不知。
宣和失驭宋纲堕，端本堂臣素所知。何事不陈车覆戒，却临图画媚当时。
牛背相驱下陇时，夕阳门巷景迟迟。欹眠倒立休相讶，造化从来似小儿。
郿坞金多竟不存，清坚输与老云根。潭中鳣鲔知多少，已有飞腾过禹门。
素贫贞士老还乡，觅食求衣借屋忙。三事就中先有一，立锥地上盖茅堂。
七十年高鬓未皤，新来归兴似江波。玉堂更住三千日，去和尧民击壤歌。
诗老囊空一不留，百番曾作百金收。知君也厌雕肝肾，分我江南数斛愁。
从来此地隔凡尘，多是嬴秦避世人。檐外饱闻丹凤味，阶前更看舞麒麟。
海不扬波万国通，三吴闽浙各乘风。盛时不贵珍奇物，彝舶无多到粤中。
楝塘老人塘上游，飒飒西风吹素秋。记得看花三四月，满塘红紫映波流。
故人近有看花约，说道晴来雨也来。昨夜药阑东侧畔，海棠一树向阳开。
祸福从来岂自主，俗情淫祀也堪愁。拜时何用频偷眼，未必泥人解点头。
芒鞋踏破白云层，石磴迢迢几度登。一局残棋看未足，不知尘世似风灯。
桃花渡口水如天，沧海蓬莱问列仙。老我长淮归未得，春风矫首白云边。
汉家经岁事和戎，彩缯曾无到后宫。怪底蠲租仍有诏，非关时令易为丰。
名实由来不可逃，悠悠毁誉亦徒劳。臧公已死言终立，不是轩裳世禄高。
自叹苦吟诗不老，羡君词气凛横秋。争如兀坐茅檐下，得见凌云五凤楼。
南极垣头现一星，辉光特著老人名。不随东壁西庚照，要对南楼夜夜明。
道山书困下阶立，曾见先朝十二闲。紫翠楼台秋雨后，清诗零落向人间。
天阴一日便堪愁，何况连宵雨不休。一种雨中君最苦，偏梁阁道向通州。
妃子妖红湿领巾，马嵬遗恨几番春。如何淡素衣龙衮，一似秦宫入道人。
三十年来击筑场，白头相对又河梁。双龙莫讶经离合，满目飞云是太行。
何事年年恋隐沦，成名须遣及青春。明时早献甘泉去，若待公车却误人。
当年走马锦城西，曾为梅花醉似泥。二十里中香不断，青羊宫到浣花溪。
沧江木落水多湾，一月舟中饱看山。明日到家牵世务，闲情犹在白云间。
孤绝东峰一草亭，偶来登眺俯岩扃。不知眼界宽多少，天外芙蓉万仞青。
樵岚山头云欲飞，家家竹马樵川矶。为道新年多气色，樵阳太守拜恩归。
江东山望说茅庐，庵为康家孝子居。岂肯人间名教地，却容释老说清虚。
拜表时时上阁开，九重葱郁信佳哉。天旋地转会有日，填咽都门龙御回。
越水吴山未了青，越调吴歈尽可听。自恨昔年骑马过，钱唐佳处不曾停。
绕城无数菜花黄，隔岸蒹葭接大荒。不分塞鸿偏得意，年年春老未还乡。
浯溪见了紫岩回，独笑春风尽放怀。谩向世人谈昨梦，便来唤我作诚斋。
九重云外步虚声，十二时中太古情。为问当年赤松子，人生何处是功成。
有客寻幽蹈紫霞，杖藜入竹访仙家。相逢不道春光老，门外溪风落栋花。
泉与曹溪一样深，纡回一线出幽林。世人不解清清意，抛却源头向外寻。
午阴宽占一方苔，映水前年坐看栽。红蕊似嫌尘染污，青条飞上别枝开。
北廊东院满畦栽，嫩紫轻红次第开。直与戎葵较多少，二千里外一枝来。
卧龙才起扶衰世，料敌谋攻后出师。帏幄既持先圣术，肯来山驿旋沉思。
慇勤圯上一编书，汉四百年归卷舒。晚节莫教闲辟谷，皇王事业岂难如。
昔年乡赋议兴贤，曾接诸君砚席间。屈指岁华逾一纪，锦衣怀绶过稽山。
方壶少小学为仙，笔底三山岂偶然。见说麻姑头总白，不知何用得长年。
救黥医劓世无方，断简陈编付药房。祝我寿龄君好语，毗耶一夜满城香。
金风淅沥叶飞黄，独倚殊姿逞艳阳。谁道化工无鉴别，故应奇特属花王。
毕竟归山是胜游，道人阅世本无求。小舟东下轻如叶，回首红尘一笑休。
苻氏无良妄自尊，鲜卑羌竖正鲸吞。到头棋酒消磨晋，莫道桓冲果失言。
溪云十亩一瓜园，谁识山中此破轩。伊吕巢由还认错，老怀天地共谁言。
乌衣三径去年开，庭树幽阴绿作堆。胡蝶不知人是客，双双飞入矮墙来。
青山于我岂无因，到处抬头便见亲。时更一班逢好句，玄晖端恐是前身。
身轻何处谢炊烟，石洞松脂不记年。尺牍已通南岳主，一丸还有白龙仙。
今日相逢明日离，逡巡离合几多时。无情云雨休遮隔，人道相逢一岁期。
坐稳蒲团想太清，先天画外得全经。四时长觉春无恙，谁讶秋深草满庭。
几年不见主人归，及见开时又别离。若也有花无分赏，何如休种满园池。
篮舆晚泊近岩隈，精舍门临古道开。僧子相逢便相识，十年三过秀峰来。
谱上先题五老名，宫袍云锦旧为邻。华风似惜诗人老，一样裁成紫绮新。
芳年未识五云车，皓腕空留绛缕纱。燕子将雏莺语老，东风又是落宫花。
天开八叶莲花峰，神龟引子巢其中。千年皮骨老化石，玉色不与凡工同。
曝背初从晓日开，当时曾说献君来。船头亦有茆檐暖，准拟排云又一回。
七言老意苍松蟠，百金古字青霞镌。儒林孟子先生是，墨者夷之后代传。
襄阳曾渡汉江水，嶓冢还寻汉水源。自笑苦无经济略，道途何事往来烦。
何事纷争一角墙，让他几尺又何妨。长城万里今犹在，不见当年秦始皇。
白壮河头呼晚饭，长年催我上河船。农家最是前仓好，一夜安眠休论钱。
连理枝头并蒂红，中官采献未央宫。可怜春色非人世，天上风光似酒浓。
嫁女昏男不当村，竹篱茅舍绕溪门。邻翁社酒频相过，醉倒田家老瓦盆。
两年东北道途艰，几度严城扼险关。肠断郁孤台下水，解随明月过西山。
与君形影分吴越，玉枕经年对离别。登台北望烟雨深，回身泣向寥天月。
五月炎蒸日似年，金龙山下有林泉。不知杖锡何时去，裹饭从师借榻眠。
坚卧牛庵饱岁寒，恩书初许作黄冠。孙仙彭老如相问，筋力犹堪上醮坛。
老鸦拍翼盘空疾，准拟浮生如瞬息。阿母蟠桃香未齐，汉皇骨葬秋山碧。
折桂蟾宫近十年，品流第一冠群仙。颂台藏室遨游遍，御史分司又占先。
绕膝儿孙喜岁添，晶盘留酌水晶盐。儿孙添得成人早，添老应增俗眼嫌。
燕鹊寒巢不暂宁，百年盗贼不曾停。豺狼首领皆回顾，曾见青衣立汉庭。
剑阁清调犯属车，网骡驮得荔支无。俗嫌尽史才情少，不作承平舞马图。
结蒲为扇状何奇，助我淳风世罕知。林下静摇来客笑，竹床茆屋恰相宜。
吴水迢遥接楚云，瑶台清露滴黄昏。当时谁向苍梧望，休信斑斑竹上痕。
忆抛印绶辞吴郡，衰病当时已有馀。今日贺君兼自喜，八回看换旧铜鱼。
前肩苏叟后陪朱，父子经筵世已无。谁见诸孙同盛事，槐龙阴下六丝絇。
玉篪峰下雨来时，索我闲吟寄远诗。蕉叶满庭松子落，竹林啼鸟豆花垂。
不入湘累俎豆闲，也分半席缀诗坛。杜陵老眼明于镜，醉撚西风子细看。
柿叶成阴绿满村，桐花覆地草连云。百年旧事无人记，犹指前朝御史坟。
一讣惊传渐已真，但来相慰各沾巾。谁能洗却关情话，祗道乾坤无此人。
谢君汝州十四帖，愧我珠林六十翁。早约残年风雪里，骑驴来访霸桥东。
金谷苍茫旧里存，年年芳草怨王孙。游人慎莫寻荒径，霜露沾衣似泪痕。
前年花在玉堂日，偶和成编竞出奇。今日篆畦同寂寞，碧桃无语我无诗。
海薄峰回龙虎扶，古涂山国是中都。此间父老今何似，定忆高皇旧赐酺。
当年随我出西州，到处云山共胜游。那料秦淮烟雨里，倚筇看子上孤舟。
写画哦诗意自便，科场休谓子无缘。高楼明月依然在，辽鹤归来定几年。
丝丝暖雨歇春潮，云压江流落涧桥。欲访桃花无路入，好风时度玉人箫。
薝卜花时风雨急，苾刍丛里脊令寒。丹沙自古有方术，白日今谁生羽翰。
香积厨空铁釜存，万年鼎列镇山门。何时再作千僧供，饭罢潮音彻远村。
前年今日达龙湾，人在沧江杳霭间。夜傍石头城系缆，旧游触目是乡关。
东风恰与岁朝回，彻夜江城爆竹催。莫笑当歌却归去，青春非为老人来。
去年借宅寄生儿，今岁群儿又学伊。羞面见它莺与燕，向人强道不如归。
夔有百花无此香，两年官舍负秋光。使君元是蟾宫客，赠我数枝金粟黄。
汴水东流宋社移，中郎名字日星垂。精神翰墨犹生气，想见彤庭赐对时。
紫絮茅花飞入门，浅溪幽响出篱根。当家老妇无他事，落日呼归白鼻豚。
南枝零落北枝残，失喜新蕤苦耐寒。莫道北人浑不识，南人几作杏花看。
好生恰对发生时，宽大恩流涣汗飞。雷雨解成僵蘖动，蓼萧诗就远人归。
颓垣破础没柴荆，故老犹言短李亭。敢请使君重起废，落霞孤鹜换新铭。
四十馀年随世缘，眼昏头白更茫然。它时一念若不断，来向此山开福田。
东老回仙跨鹤归，同庵卜筑继其馀。自缘不睹榴皮字，想像祇园蔓草书。
江上南风起白苹，长沙城郭异咸秦。故乡犹自嫌卑湿，何况当时赋𫛳人。
文公桃李笋班中，问学心旌日夜东。时序催人烟水远，临流愿借一帆风。
秋水蒹葭绿雨敷，冷香亭外碧澄湖。画船泛月人争看，道是潇湘好画图。
贤母相将老一丘，石田茅屋豹林秋。昭文司谏新衔贵，争似云溪老醉侯。
凛凛臞仙千载人，当年许卜一枝邻。天高鬼恶堂堂去，谁识渠侬不坏身。
缺甓残砖无处寻，当年筑此虑尤深。君王自向沙丘死，何必区区戍桂林。
雌蝶雄蜂缀杏枝，此时此意妾心知。等闲绣在香囊上，寄与东风赠所思。
门对荒陂柳半遮，老翁留客坐枯槎。自言雨足好苗色，犹恐风多损稻花。
昔遇高皇起众材，姓名曾得厕邹枚。年逾八十犹赊死，却伴邻翁𣃁芋魁。
脱祸东奔壮气摧，马如飞电毂如雷。当时若不听弹铗，那得关门半夜开。
满眼梅花看未饱，朱樱处处又舒红。一年好景休孤负，细认洋洋发育功。
剪棘移门不费钱，好山无数碧巉然。病夫愦愦真堪笑，反衣狐裘三十年。
学士当年侍武皇，诏骑天马入明光。上林三月花如雨，吹落金鞍片片香。
晚起清秋一枕凉，四檐鸣雨下淋浪。竹笼烧药时添火，书榻焚香却闭房。
养花藏日半笼晴，尚有娇红照眼明。却恨中年怕离别，好诗撩动故乡情。
十年坎𡒄半同尝，溪月松云亦屡将。我尚比君多一岁，展书不禁泪千行。
宋玉秋来续楚词，阴铿官漫足闲诗。亲情书札相安慰，多道萧何作判司。
对泣何曾学楚囚，扁舟时作大江游。眼看西蜀三千里，身在淮南第几州。
流棹西来恨未销，鱼龙寂寞暗风潮。楚人犹自贪儿戏，江上年年夺锦标。
一自传书海上归，洞天清冷不胜衣。近来已少葫芦血，莫载缠腰俗士飞。
斗䳺初罢草初黄，锦袋牙牌日日将。闹市闲坊寻搭对，红尘走煞少年狂。
缥缈仙家十二楼，丹炉伏火紫烟浮。函关路隔知多少，真气浑如在上头。
衲子心情处士衣，今年参到地无锥。江乡一棹闲来往，只有明州数首诗。
师席长虚知几年，雨寒尘暗广文毡。扬雄已老侯芭去，寂寞何人守太玄。
群芳非是乏新奇，或在繁时或嫩时。唯有南枝香共色，从初到底绝瑕疵。
少小离家老大回，乡音无改鬓毛衰。儿童相见不相识，笑问客从何处来。
横看山色仰看云，十幅风帆不藉人。记取合江江畔树，他年此处好垂纶。
六月芙蕖正盛时，画船长记醉题诗。世间好景元无尽，霜落荷枯又一奇。
将老慕亲谁复似，世承恩诏更何云。新诗古寺流传在，好作乡闾劝孝文。
硕果何年海外传，香分龙脑落琼筵。中原不识此滋味，空看唐人异木篇。
忆昔神游姑射山，梦中栩栩片时还。冰肤不许寻常见，故隐轻云薄雾间。
万水朝东弱水西，先生归去老峨眉。人闲那得楼千尺，望得峨眉山见时。
朝廷鹓鹭日振振，不道天涯亦有人。弟劝兄酬无可恨，欢然别是一家春。
天孙锦段冰蚕茧，太古盘铭苍颉文。三百年来消息绝，无人为酬杜陵坟。
此时登览恨难同，楚水吴云望不穷。一簇帆樯秋浦外，几家砧杵夕阳中。
客路谁为骨肉亲，两君邂逅结比邻。相交自可到头白，世乱还家有几人。
前祭京师奉祝词，尊严不比百神祠。台家今岁筹边急，黄帕封香已过时。
王侯尚爱橐中装，何况田家弟与兄。孟子未知人世事，独将仁义教齐梁。
可怜日蹙国百里，昨日又破陂头村。哑子食荼徒自苦，少陵欲哭又还吞。
晴日东山饱看花，归来野路已昏鸦。坡头认得疏篱处，薝卜林中李老家。
游倦归来老境侵，炎凉薄俗见升沉。东阡北陌追游处，独对春风泪满襟。
英豪得意在芳年，绣豸轻罗草色鲜。忽日偶乘骢马过，六街人指似神仙。
淮南鸡犬上云端，底事先生独世间。上界应嫌官府足，不如平地且骖鸾。
学道何关紫与青，发身聊假佛名经。归来解尽程书缚，千古文章似建瓴。
弱毫寸纸有馀地，如见天闲八尺龙。坐想时危真致此，两军旗鼓噪西风。
老姥龙钟八十三，犹能指点认青衫。自言老妇尝蒙惠，白首相将出户参。
物理元随世事新，静观知是泮宫人。穿花野荠虽微草，也占年年一分春。
并辔长途骋二龙，紫骝飞度玉花骢。何年照影瑶池暮，露鬣风鬉惨澹中。
少年采药去何之，白日人间无见期。窗外碧桃零落尽，春来依旧怨黄鹂。
白羊玉屑诚佳物，臂痛头风正苦时。酒放半醺诗思动，窝中何用更呼医。
父居郓府有牛膝，子倅泰山无鹿茸。寄与天倪怜老病，足痿手战更头风。
老身闲淡复何求，常喜禅门举话头。试问红尘未归客，渭清泾浊肯同流。
抖擞空肠一字无，下邳能复异时书。中兴正欲平骄寇，莫若相如赋子虚。
壮心未分逐流年，衰鬓从渠众目怜。却恨诗情消减尽，语言枯淡到中边。
廿年宦达为亲荣，亲老那知祸患婴。万种私情难尽释，泪珠都向枕边倾。
曾向遗经慨小星，柏舟三叹有馀馨。高踪百世能同调，不负皇天降此生。
花好千金未当价，只宜屏隐绣芙蓉。调笑颇似年少日，妄心今已退重重。
一片白云飞入山，须臾又出在人闲。我归十年不复出，说道云闲我更闲。
玉瓶春水晓犹添，红萼无言对卷帘。莫为桃花翻自恨，梅花时节更清严。
田田荷叶作老色，楚楚菊丛生细香。落日空山归鸟尽，扶筇独自到池塘。
二难名下十年馀，诸从新题似子虚。不是名家高唱和，几翻灯下阻归欤。
累石为峰太谨严，故排双竹辟修纤。天风似亦喜清净，时袅枝梢为埽檐。
宋代王孙元阁老，文章万丈贯天河。胸中不有调元事，那解挥毫写太和。
西樵绝壁迥无依，云锁千峰鸟道微。居士往来谁是伴，翳门关外一僧归。
万叠林峦可住仙，拉朋高步我登先。九州风土皆娱目，独乐田畴大有年。
知命逃名世外身，之齐之楚复之秦。莫言海内无人物，算得英雄是甚人。
檐前分得小窗明，便觉翛然眼界清。香烬一炉书满几，世间何物可关情。
新年雨雪少晴时，屡失寻梅看柳期。乡信忆随回雁早，江春寒带故阴迟。
花烛银台沈水香，为郎先暖合欢床。小姑纳聘山堂上，缠酒红绡十丈长。
黄蛱蝶轻停曲槛，红蜻蜓小过横塘。老人未肯杀风景，睡起熏笼重炷香。
银流万里海云东，只泛灵槎上碧空。仙女踏歌星影里，老龙吹笛浪花中。
向来玉烛四时和，共庆秋田黍稌多。但得贫民同一饱，黄堂无事且婆娑。
此君风味极不浅，户外俗人来未曾。老石寒藤同一笑，我知公是在家僧。
身作重曈骨鲠臣，冢间荒草几经春。残骸不朽宁多少，曾费黄金四万斤。
古堰迢迢枕郭门，城南城北万家村。行人共指丰年兆，雪里青青见麦痕。
当年泚笔笑愚忠，后日私书迹更穷。自是京刘异恭显，未知君意与谁同。
高畬车水力难强，近筑荒陂水圳长。佃子喜欢相对语，今来不怕旱来妨。
见日亭前有所思，祝融看日五更时。一泓本体凉如水，五色祥云拥护之。
新诗尽日恣冥搜，尘世悠悠任去留。兴到江山随处览，不知身外有闲愁。
苍梧望尽楚江清，古帝啼时百草生。山竹不知人泪尽，断猿偏续第三声。
小虫心在一啄间，得失与世同轻重。丹青妙处不可传，轮扁斲轮如此用。
避尘无路却寻仙，老去生涯落海边。春水接天晴日暖，白鸥多趁钓鱼船。
月色溪光荡两楹，酒醒开眼得蓬瀛。试问老仙谁接引，舂陵云谷两先生。
玉楼夜费烛荧荧，祗得眼前歌舞明。照破三千年外事，书生元不用长檠。
国子先生老宦游，十年学省一狐裘。饥雷有意鸣蝉腹，寒粟无端起玉楼。
初阳台上新亭好，一曲笙簧石壁开。惊起玄真狂道士，步虚飞下玉清台。
河官顿顿食鱼羹，不待侯门有铗声。老子平生藜藿口，狂来犹欲脍长鲸。
丹穴传訾世莫争，用财为卫守能贞。祖龙势力倾天下，犹筑高台礼妇清。
林壑饥蚊响似雷，成群作队夜深来。道人传得希夷睡，烧尽葭烟一束灰。
与子周旋风雪中，留连送出白楼翁。我曹莫道别离苦，此是圣朝囹圄空。
推起篷窗抱月眠，三三两两柳边船。不须听说文王事，孤负渔竿八十年。
宦辙驱驰东复西，青山旧路十年迷。斜阳舣棹澄潭上，拟共林间一鹤栖。
自古丛林建立迟，说人无数作人稀。阿师卷角三冬暖，恰趁开炉作供时。
故园三径吐幽丛，一夜玄霜堕碧空。多少天涯未归客，借人篱落看秋风。
江树萧森江水长，今朝风雨又潇湘。冲霄道上迎门揖，笑指看花前度郎。
自古勋名勒鼎彝，老于文学即今谁。腐儒尚可军马司，试作平淮第二碑。
使蜀三年未得归，青山楼阁倚斜晖。猿声久听浑闲事，却笑巴人泪满衣。
我生本是山泽癯，只爱竹林痴读书。道人相遇说心相，我亦无心更问渠。
小帘灯火屡题诗，回首青山失后期。未老刘郎定重到，烦君说与故人知。
瘦倚疏篁半出墙，天教春信到寒乡。老人终岁闭门坐，月下风前自在香。
门外欢声送喜来，天边家谱到山开。音尘已隔半年后，乐极犹疑是梦回。
天上真龙去不回，世间凡马谩争驰。少年气习今犹在，袖手时来省断碑。
书院初成路亦开，呦呦鹿自郡堂来。廿年却醒庐山梦，春草还生点易台。
收功不在干戈众，和议元非计策长。闻道搜贤遍南国，要令四裔识周郎。
当年宝婺我为州，锦里先生得唱酬。一自江头分袂后，至今空想暮云愁。
几年作客向幽燕，白日看云学杜眠。欲醉浊醪消旅况，又逢一雁过尊前。
巨石何年此结成，老君肖像亦强名。以身为患言犹在，谩使时人分重轻。
廿年作伴似相知，积霰层冰花满枝。何事一朝攀折尽，暗香疏影系人思。
鉴湖放船云雾光，兰亭八月溪水长。我爱风流王逸少，青山同引碧霞觞。
万壑千林锁暮寒，瘦驴踏雪入禅关。流澌满涧泥桥滑，少待春晴却出山。
莫笑先生犹假醉，先生于道未宜轻。门前五柳今何在，唯有江流百丈清。
十二三弦共五音，每声如截远人心。当时向秀闻邻笛，不是离家岁月深。
应为阳春信未传，固将青艳属残年。东君欲待寻佳约，剩寄衣香与粉绵。
澹月倾云晓角哀，小风吹水碧鳞开。此生定向江湖老，默数淮中十往来。
仙舟时倚碧溪湾，花外青旗映浅山。不醉阆风缘底事，要看豪饮似人间。
绿艾青菖风雨忙，维舟击楫酒人傍。清歌窈渺争华满，欲话当年恐断肠。
道得更无心外法，首山有眼且无光。拍盲枷棒挥将去，匝地普天兴祸殃。
疏梅晼晚千年秀，秾李韶华二月初。试访前溪歌舞处，断烟斜日照平芜。
淡烟轻日簇谁家，微出青旗一带斜。对景似嫌春意老，更摇疏影扫残花。
金貂七叶谁能必，石椁三年计自愚。得鹿覆蕉真一梦，求鱼缘木信狂图。
少年已惯掷年光，时节催驱独不忙。今日无疑亦无病，前程无事扰医王。
几年尘土客京华，梦到西湖佛子家。今日扁舟还似梦，不知流落在天涯。
浊醪粗饭不成欢，白浪飞花雪作团。窗外时来一双鸭，沉浮笑我不禁寒。
天厩新颁玉鼻骍，故人共敝亦常情。相如虽老犹能赋，换马还应继二生。
昔年染翰共承恩，今日看云忆故人。两鬓萧萧空自老，不才未有报涓尘。
春雨凝寒著杏花，春风吹绿上芦芽。行人数日江东道，次第看山到九华。
勺水原来亦自多，便盈科后要如何。老龙岂是杯中物，放出长江与大河。
秋日停车宿武夷，石坛云馆近天梯。几时来此山中住，结个松巢伴鹤栖。
可叹迂疏一老翁，岂堪床下拜梁松。明珠薏苡犹难辨，万里争教论杜龙。
河水悠悠雁影长，长安回首泪成行。可怜三十年前客，明日扁舟是故乡。
风吹笋箨飘红砌，雨打桐花盖绿莎。都大资人无暇日，泛池全少买池多。
诏起西曹法从班，殷勤累疏乞东山。谢公总系苍生望，𨚗得明时但闭关。
忽然白昼自生哀，立马桥东唤不回。惊起河波理残梦，十年灯火上心来。
春水桃花双鲤鱼，老姜新酒付行厨。丁宁童子休轻剖，甫里先生恐寄书。
目断秋江欲暮时，天边落叶弄愁飞。翠华幸北平安信，只愿新鸿带得归。
芙蓉世界水为宫，宴处铿轰沸鼓钟。后乘舞妃香十里，月寒谁见晓骑龙。
浆成乳酒醺人醉，肉截鹅肪上客盘。有核如匏可彫琢，道装宜作玉人冠。
尊前每诵赤壁赋，如见当年秃鬓翁。谁谓流传到乔木，果然遗响托悲风。
清世谁堪住五峰，石床三尺白云封。祝融三亩终留我，略与先生脚板同。
寻得桃源好避秦，桃红又见一年春。花飞莫遣随流水，怕有渔郎来问津。
峻极生从地势坤，擎天一柱四窗存。有时空洞来龙驾，列岳灵祇尽骏奔。
满山笋蕨满园茶，一树红花间白花。大抵四时春最好，就中尤好是山家。
雨丝吹冷透窗纱，忽忽东风管鬓华。岂为梅残便无恨，草生时节胜看花。
金榜晓悬生世日，玉书潜记上升时。九华山色高千尺，未必高于第八枝。
鸿濛谁辟此山川，龙象新开二十年。最恨东坡早仙去，只教蒲涧入诗篇。
春天行乐若为伤，青鬓吹蓬半染霜。莫道一生甘淡薄，十年前亦为春狂。
黄昏鼓角似边州，三十年前上此楼。今日山城对垂泪，伤心不独为悲秋。
洛阳佳丽本神仙，冰雪颜容桃李年。心爱阮郎留不住，独将珠泪湿红铅。
酒欲醒时邻已静，斗横月落尚闻桡。炷香杯茗灯相照，不枉人生又一宵。
三年为令两移封，治状行应达九重。秪恐宵衣问幽侧，青山无以答从容。
每逢佳节何曾坐，唯有今年不得游。张邴卧来休送客，菊花枫叶向谁秋。
去年一笑荔枝园，今岁重来是墓门。纵有青青旧时树，已看斜日照黄昏。
野凫相次睡菰蒲，客至山瓶踏月沽。犹记去年春社散，骑牛自写醉归图。
万松盘岭势回环，才抱青溪浸碧山。莫道南轩专一壑，古今天下共曾颜。
独怜游子未归时，夜半无眠有所思。稚子弱妻风雪里，孤村心事梦依依。
荔子如丹橄榄青，红蕉叶落古榕清。温汤浴罢晚风快，老酒倾盆醉月明。
身闲剩觉溪山好，心静尤知日月长。天下苍生未苏息，忧公遂与世相忘。
我爱霅溪风景闲，年年鱼鸟伴湖山。利名人到心犹静，况是老僧长闭关。
去年赢粟尚储瓶，又见新秧蘸水青。野老逢人说惭愧，长官清白社公灵。
双驹汗血已班班，蹀躞春风意态间。闻道千金求骏骨，不应龙种在人间。
迎得新年送腊回，一朝生意动寒荄。玉尘后夜笼金阙，元是春风带雪来。
年来文物盛江西，捷帜联翩报锦溪。好把香名题此籍，此题已兆杏园题。
银汉轻波漾月华，桥边灵鹊护鸾车。未知天上情多少，秋思人间遍万家。
桃花流水出红尘，洞口仙凡隔几邻。刘阮若知人世换，春风那肯问归津。
江山老骨归元亮，今古何心两伯夷。半夜寒增霜院酒，一编孤愤雪楼辞。
柔桑已密吴蚕老，帘幕低垂燕子飞。想见石栏斜点笔，海云深重湿山衣。
江梅冷艳酒清光，急拍繁弦醉画堂。无限柳条多少雪，一将春恨付刘郎。
两宫慈寿极尊亲，圣主承欢一万春。放出金莲长不谢，扶来玉辇静无尘。
它时樽酒对春风，夜雨霏霏抵晓钟。但说寻常往来地，岂知重到有丹枫。
六鹤齐飞一不归，夜深应是立苔矶。近来世上多罾网，那得鱼虾到汝肥。
恩怨重重分未分，再来不见旧时人。娟娟宿鹭亭前月，忍照西风吹白苹。
惆怅江东日暮云，我来君去苦离群。不知此日君思我，还似当时我忆君。
风驭云轩鹤羽轻，野麋常此望霓旌。当时岩下藏身处，依旧春来草自生。
进居卿相谋何拙，退卧林泉道未降。堪笑先生不知命，褊心一斥便沈江。
玉阶辞后隔关山，镜里流光似转环。又是困人时节至，龙盘慵整凤笙闲。
相府潮阳俱梦中，梦中何者是穷通。他时事过方应悟，不独荣空辱亦空。
由来得计在通津，蚀尽冥冥古道尘。犊子掣辕疲欲死，须知作俑是椎轮。
辇毂繁华事可伤，师师垂老过湖湘。缕衣檀板无颜色，一曲当时动帝王。
坐无灯火夜萧然，马上匆匆未晓天。值驿老兵应笑我，肯将斗粟换高眠。
肃肃朝寒不自持，晕生因酒似朱施。向来只梦梨花雨，不见西湖浓抹时。
孝肃门前车马声，野棠开后百花生。昔人如水今如市，古道谁为掉臂行。
江边终日水车鸣，我自平生爱此声。风月一时都属客，杖藜聊复寄诗情。
九皋仙子老芝田，小立清池阿那边。忽作霓裳羽衣舞，天机未信祇鱼鸢。
旷怀未许众人窥，细行犹堪百世师。广厦千间无地起，灵台一片有天知。
西塞旄头破贼年，关山月色照祈连。秦筝唱彻胡笳绝，别是阳和一样天。
羯胡岁岁括金钱，称侄称臣也枉然。马角不生龙蜕冷，酸心直到犬儿年。
楼头吹彻几寒梅，推枕穿衣晓帐开。蚁斗蜗争求予决，老夫身世自难裁。
荔颗红时酒正多，口疮不饮奈公何。郎君解记春牛否，还为而翁一放歌。
毣毣精思愧鲍宣，如如不动契金仙。回观争夺纷华地，已老吴蚕不复眠。
言以多穷默取容，不如体道守其中。道非言默所能载，毕竟两端皆是空。
黄历无书岁月移，白头不记入山时。出山借问经过客，春到梅花第几枝。
三年流落寓于陈，一命青衫淮水滨。城北桥边长送别，扁丹今自作行人。
老人热药犹常戒，况汝即今方壮年。京华两见谈星者，厄运须防四九前。
雄心消尽礼金仙，枯坐蒲团四五年。结习不知全净未，随君试坐散花天。
咫尺圭峰不见台，春云将雨几时开。山中一径无人到，除是青天画舫来。
白云深处树重重，碧水光涵一镜空。世外红尘飞不到，祇消挥扇听松风。
西子湖头快雪消，当时曾见董娇娆。只今画里浑相似，犹记春风第一桥。
萤灯几点乱渔灯，远鼓时闻变寨更。欲把长江来酒盏，与君聊泻百年情。
黄纸书名已异恩，玉堂观艺复何论。持将宣室当前席，幸有丹衷世世存。
老僧曾住日边寺，惯识金鞍马上人。云外不知人易老，从头相问尽埃尘。
频拂征衣向旅邸，始知吾道擅凄凄。回头一望淮南月，霜落鸡声照马蹄。
一年一度见双梅，能见双梅几度开。人寿百年今六十，休论闲事且衔杯。
侯门正好曳长裾，暂拥双旌过里闾。若到济南人自识，少年曾受伏生书。
颇怪春来胜赏稀，花时无绪掩重扉。知君半醉诗成后，泪落床头旧舞衣。
折桂当年并马游，君今揽辔气横秋。自惭空负澄清志，宦海归来已白头。
造化功成难可测，不论劫数莫穷年。如今横在孤峰上，解听希声遍大千。
三年两夕会西山，寸晷分阴若自悭。白发相期来洗髓，又扶竹杖叩云关。
风雨篷窗不昧时，客中情绪总依依。静思成已功难处，私意才行行即亏。
忽羡后生连榻话，独依寒烛一斋空。时流欢笑事从别，把酒吟诗待尔同。
声利争驰毫末间，几人能得健时闲。不须展画相撩弄，昨夜秋风忆故山。
怕见繁枝不忍攀，风卮绿浪雪斓斑。多情一醉年年事，须及疏英的皪间。
翠袖年年积泪痕，罗帏夜夜忆君恩。纱窗月色不成梦，金井乌啼更断魂。
依仁台废悲风晚，履信池荒宿草春。自问老身骑马出，洛阳城里觅何人。
远爱云山近竹林，芸编堆里更瑶琴。时行时止凭谁说，待月西斋自养心。
拥道行人拨不开，槛车行看缚戎魁。羽书便恐椎门入，知是淮阴露布来。
公子当年然诺深，千金宝剑挂空林。应知十字碑题后，泉路相逢无愧心。
折花呼酒醉南楼，草草三年一笑留。今日要游难似旧，玉钗占喜白云秋。
忠臣四海年来少，谗佞满朝日更多。洒泪问天天不语，不知天意果如何。
生怕老来先告老，却于闲处不禁闲。不将黄卷遮双眼，便捲朱帘看远山。
元龙父子二人耳，贤于曹公十万师。吕布就擒公路死，都在劝回新妇时。
直上烟霄碧玉抽，静摇月露冷光浮。堂堂劲节冰霜后，元老如今有壮猷。
时逢闲处练元神，过眼浮荣未是真。雨散云消浑不碍，山河大地露全身。
束如笔颖放如莲，画笔临时两斗妍。料得将开园内日，霞笺雨墨写青天。
千载风流表出师，帅龙山寺已题诗。两贤心迹元无异，更谒东屯老拾遗。
不是清高辞好爵，都缘衰病乞闲身。年来印历依然在，批上东湖第五春。
溅溅小水碧逶迤，丛菊寒深蔓翠垂。采得菖蒲未归去，满身烟雨立多时。
避地移家不记时，碧桃流水自幽居。衣冠旧物今馀几，藏得先秦数卷书。
笑杀仙源避世翁，洞门犹与世人通。临流莫种桃花树，惹得春来着处红。
湘江南去少人行，瘴雨蛮烟白草生。谁念梁园旧词客，桄榔树下独闻莺。
诘朝云出雨如倾，向晚云归日逗明。不比世间翻覆手，望云人要验阴晴。
绕门龙眼树森然，香蜡时来海外船。木屧蒲葵已成俗，红蕉丹荔不论钱。
水天春暗暮寒浓，船闭篷窗细雨中。闲道渔家酒初熟，夜来翻喜打头风。
不肯雷同自一家，青裙独立水之涯。只应夜过许长史，全似当年萼绿华。
友谊惟凭道味亲，抽肝露膈淡弥真。那知五术为何物，白首还留胥捷贫。
楼上天街接汉长，交疏明月足秋光。从他第宅矜歌舞，自领烟霞作道场。
慈云冉冉荫虚亭，小有寒泉彻底清。不用老僧他作供，秖须一勺洗中扃。
窃得仙桃解驻颜，漫来游戏落人寰。他年索米长安市，应悔尘心坠世间。
春雨横江夜系船，阿咸相语亦欣然。太平随地堪行乐，一住塘西十五年。
灌罢时蔬又坐亭，游鱼泼泼沼澄澄。天光云影徘徊处，谁共当年一鉴情。
茅君职守屡经年，悬窦回中坐几仙。酒瓮若盈吾欲客，不须灵窍仰观天。
说道羞明却不羞，日光玉洁共飞浮。天人胸次明如洗，肯似人间只暗投。
古称天柱连九天，峨嵋道士栖其巅。近闻教得玄鹤舞，试凭驱出青芝田。
匪躬尽瘁握机权，虽值时危亦晏然。况有式乾遗奏在，若教勇退更身全。
去岁墙倾更绝粮，今年净几与明窗。人生苦乐何须计，流水行云语意长。
雨后荼蘼将结局，风前芍药正催妆。道人不管春深浅，赢得山中岁月长。
高馆良宵睡思迟，葛巾重著半醺时。都将满抱林泉兴，付与闲窗墨半池。
见说前村破雪开，我来雪影浸苍苔。平生不识春风面，却道春从花底来。
水南上郭荒凉甚，犹有西轩两首诗。沙草犊鸥眠动处，当时识赏孰能追。
门无关锁何由出，案有诗书敢自期。寻到古人留意处，绝胜把酒听歌时。
步虚声里碧云飞，佩玉珊珊谒紫微。月浸刚风鸾鹤过，仙都道士拜章归。
一世营营死是休，生前无事定无由。不知山下东流水，何事长须日夜流。
临流老树影交加，曲磴穿林日欲斜。却喜健蹄归路熟，洞门犹未锁烟霞。
年年老菊费栽难，每到秋来借倚阑。老我白云红树子，如今都作此花看。
一更更尽到三更，吟破离心句不成。数树秋风满庭月，忆君时复下阶行。
樗栎惭非梁栋材，自甘落拓困尘埃。明公终日垂青眼，皓首穷年志欲灰。
年来世事扫除尽，犹有闲吟颇自奇。安得陟厘九万个，为君尽写暮年诗。
丽日祥烟锁禁林，樱桃初熟杏成阴。年年翠辇来游幸，花落春宫一寸深。
能忍相传恰二三，信行衣钵更谁担。明明历世千灯外，得自何人问那堪。
熏炉茶鼎暂来同，寒日鸦啼柿叶风。万事尽还杯酒里，百年俱在大槐中。
洞门终日白云浮，洞里桃花覆涧流。谁道乃公闲似我，不曾携杖白云游。
威行藩将来朝觐，胆落金吾畏击弹。牛刃恢恢方用世，青山虽好去应难。
遥派分流过近阶，潺潺终日泻琼瑰。谁知到此幽闲地，多少馀波润物来。
天子清闲问侍臣，当年张姓复其名。金瓯已洒银钩字，庭下宣麻不用惊。
云藏钟鼓雾埋林，龙护山花雀散金。知道有人桥外住，青崖遮断不教寻。
白帝城边莺乱啼，忆骑瘦马踏春泥。老来感旧多凄怆，孤梦时时到瀼西。
长筇自担药兼琴，话著名山即拟寻。从听世人权似火，不能烧得卧云心。
晚来无语立东风，一片闲情在碧空。人老杜鹃浑不管，柳花飞尽夕阳红。
凿屋分将一尺明，坐令隔幌见帘屏。任从世界倾盆雨，只要萧萧数点声。
姑射仙肌不受尘，旧妆重傅恰如新。东君少试回天手，已占人间几许春。
目断天鹅影不留，梵风吹落鹫峰头。野堂四大无窗壁，散诞当年个野牛。
来时圣主假光辉，心恃朝恩计日归。谁料忽成云雨别，独将边泪洒戎衣。
一代清狂海岳老，世间簪绂更须论。却怜种放樵夫拜，不到奇章宰相门。
侠气纵横结五陵，扁舟到处兴堪乘。江东不少豪华客，惟有莼鲈忆季鹰。
东来温诏枉丁宁，隆少忠谋肯汝聆。不待宾胪延马援，始知西帝偶人形。
夜泊湖头自唱歌，芦花月白水禽多。芙蓉独抱清霜老，一片寒香摇素波。
西子湖头碧草春，天留山水葬诗人。老逋泉下应相见，为说梅花写得真。
席有尘埃径有苔，旧时知己少曾来。多情独爱庭前菊，肯不羞贫岁岁开。
勉庵别驾今相随，书法兼之盖亦宜。若道是名皆外物，因君分别却生疑。
我亦扁舟一散人，江湖为洗十年尘。笔床茶灶经过地，风月相望亦有神。
拨云峰迥势岧峣，杰阁翚飞倚绛霄。扶翊道风千载遇，昭回奎画百神朝。
要知今日扶头酒，犹是前时软脚尊。且恐莺花经冷落，为延风月与温存。
壁立青山带峡溪，闲云尽日自高低。知他春树深多少，应有清猿在里啼。
乘杯已泛赤城霞，飞锡何烦碧海槎。经过刘郎旧时渡，莫临流水看桃花。
波漾晴光入户庭，隔湖烟扫髻螺青。老僧犹厌当官道，面壁焚香昼诵经。
龙虎十年气壮哉，抵排霜雪傲风雷。湖边老树勤封植，会有仙真邂逅来。
世人相马苦嫌瘦，谁识龙媒气逸群。归傍青灯对贤圣，汉庭射策待方闻。
天书亲自日边来，一道神光遍九垓。为瑞为祥恩力大，直教枯木解花开。
卧听秋水下秋池，画角何人相对吹。好似玉门关老将，呜呜咽咽上楼时。
青衫白发换绯金，二十年来一日心。说与南人应鼓舞，零陵城下有棠阴。
山间石径少年行，飞尽桃花津水平。只有草庵春不去，短垣修竹自流莺。
王维习静更能诗，兴在空林积雨时。不厌苦吟生白发，自教阴木啭黄鹂。
陈家宅废桑畦暗，马道冠亡羽观空。惟有山南古程氏，雕檐一簇翠烟中。
四海明年宇宙香，万花庭院各春光。纲常担上挑三统，万古纲常上脊梁。
纠岭丰溪许避秦，一丘一壑老遗民。妻孥莫漫悲家计，留得黄冠未算贫。
日日龙楼问寝时，鸡人未动漏花迟。前星一点朝天帝，只有清台太史知。
有丧不免道终非，少为亲嫌老为衰。举世只知隆考妣，切思不见我心悲。
我今收得长生法，年年海上觅知音。不知谁是知音者，试把狂言著意寻。
山深未必得春迟，处处山樱花压枝。桃李不言随雨意，亦知终是有晴时。
人生天地长如客，何独乡关定是家。争似山翁随所寓，年年处处看梅花。
磊落真同席上珍，忆蒙况我意殊真。今年尚许分张否，试遣诗筒告及春。
仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。
老僧乞食城郭去，小阁无人独自登。急雨忽来添瞑色，诸峰领略露寒层。
每忆东坡道上归，女奴执烛立多时。毫端欲写无穷态，得似清风一两枝。
不惜佳人国为倾，髑髅头盖野狐精。丈夫更有何郎粉，老眼须君业镜明。
岸桐花开春欲老，目断斜阳芳信杳。东风不筦客情多，杜鹃啼月青山小。
咫尺南坡早得春，杖藜朝夕往来频。迨今著意栽桃李，准拟他年作主人。
时清昼卧铜牙弩，客散宵披玉检文。可道将军浑是武，曾将三策献明君。
护持风物感波神，翁去如今隔几尘。海上跨龙时一到，雪堂烱烱见斯人。
浮生已付四宜休，老病光阴黄叶秋。底用燕嬉居画舫，何妨飘忽悟虚舟。
天赋幽人事事幽，西湖佳处七年留。荷香欲老茭如臂，得意斜阳一小舟。
六出玉槃金屈卮，青瑶丛里出花枝。清香自信高群品，故与江梅相并时。
芳菲本自竞年华，人老空将命乞花。分比雁行长作客，尽饶蜂暖似还家。
明知身是雪霜姿，瘦骨棱棱不入时。但得春风盈宇宙，老翁也要逐儿嬉。
老可筼筜谷里游，大苏清梦绕黄楼。传神今有真仙笔，分得彭城一半秋。
觅个龟毛抵死难，直教击碎钓鱼竿。世人不用生分别，信手拈来总一般。
龟灵鹤爽一臞仙，膝上横桐漱玉泉。闻道妙堂访耆旧，未容归种石庄田。
田家望雨今年少，水驿逢秋夜半闻。更喜朝来晴未稳，山头着帽尽生云。
东林散步宦情微，懒与时人较是非。好鸟飞来又飞去，相应疑我未忘机。
藤梢棘刺失朱门，空想当年载酒樽。天色重增行客恨，东风吹雨湿黄昏。
高枝密叶一时空，倚杖沉吟落木中。乱后山居无纪历，偶来林下见西风。
折冲樽俎拥三军，揽结英雄更好文。试数汉家麟阁上，一时将相几如君。
生畏人知死便烧，何须书偈费𫍢𫍢。当时若受常师记，底用傍人为解嘲。
平波漫漫拂垂杨，野草幽花满路香。杜宇初啼春未老，又扶山轿过南塘。
康州义烈光千载，徐老勤劬尽一身。及到成名略相等，须知忠孝是同伦。
千里江程一夜过，毗陵回首隔烟波。莫嗟此后音书少，只恨从前笑语多。
偶然梦作朝官好，醒后依然一道人。却忆景阳钟底梦，五湖佳处便垂纶。
天道文章岂两岐，雷声渊默本同时。如何子贡能言者，说与无言更有疑。
杜宇声中春欲归，少陵老泪不禁挥。与君共被浮蜗误，不似渊明早见几。
人世相思见月怜，疏梧秋霁忆乔仙。游魂到处难周觅，三十三天离恨天。
驱除睡思茶瓯外，收拾春光酒盏中。万种穷愁浑不问，世间此乐几人同。
蛮江水碧瘴花红，白舫黄旗无便风。涪万四时常避水，棚居高出乱云中。
去年船里逢端午，今年船里又端阳。九节菖蒲本仙药，如何曲曲似愁肠。
鲋托微波致微意，上自蛟龙至鲟鲤。今虽得百万江湖，宁比当时斗筲水。
午风吹坼稻花香，晨雨翻掀稻叶凉。道上尘埃犹净尽，田间欢乐讵能量。
摇摇小渚荻初成，远意浑疑接洞庭。准拟秋来看积雪，更和风雨醉时听。
侍者何须召二空，一元调伏自知风。轩然栋宇翚飞处，何似当年茅竹中。
半篙水映四垂山，不见年时白雨船。自恨阑干搔短发，斜飞一鸟远粘天。
纷纷竞巧斗妍馀，谁复留情向此书。莫道陈言没巴鼻，晦翁元是宋名儒。
富贵功名梦里人，谁知苦乐正相邻。回头大有甘心处，须信身贫道未贫。
武陵人去水横陈，独向玄都管领春。日暖风轻尘扑面，刘郎空老苦吟身。
伏波七十老鍪弧，薏苡何曾适病躯。高卧输公无一事，评诗校画是功夫。
小桃花谢又花开，闲却当初玉镜台。为问白头花底鸟，刘郎去后几时来。
寒更索索警霜丛，兄弟当年意自同。犹是江湖太平处，未妨沈著卧秋风。
画栏碧树午阴斜，小扇微风拂帽纱。最怜一时春水绿，不教五月看荷花。
染须欲学少年时，笑杀当年荣启期。公道世间惟此耳，年来犹幸不相欺。
篇篇浑不费安排，霁月光风自满怀。岭海声名谁得似，一家句法老诚斋。
剑栈风樯各苦辛，别时冰雪到时春。为凭何逊休联句，瘦尽东阳姓沈人。
草树离离半拂烟，雨滋芳润转青妍。山人整屐山边去，黄鹄白鸥时导前。
东越高僧还姓汤，几时琼佩触鸣珰。空花一散不知处，谁采金英与侍郎。
萱堂犹是忘忧地，乌屋相传反哺恩。一段家风谁出自，千年鼻祖守关门。
五十八年贫贱身，何曾妄念洛阳春。不然岂少胭脂在，富贵花将墨写神。
道上何尝识故侯，解鞍聊发小迟留。莫向漳江更南望，四十八驿是藤州。
芙蓉堂下花如锦，记得当年此泊舟。今日重来皆蔓草，水红无数强排秋。
草粿京团要贺年，玉融风俗不同天。元正卯醉长洲市，又忆浮家厌海鲜。
春愁正满落花天，不见王孙又几年。添得湖山今日泪，玉箫吹断鹧鸪烟。
碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
麈尾缘尘已一年，北关门外夜行船。萧萧秃发深秋影，心往形留只慨然。
前徐爱孝世相传，日荐珍尝不计年。便合一生成妇顺，旅酬今始见初筵。
绿跗红萼两乡同，峭冷狂霖一慨中。留得洛阳培土法，明年并蒂赏东风。
朱门巧夕沸欢声，田舍黄昏静掩扃。男解牵牛女能织，不须徼福渡河星。
去年春暮禁烟寒，把酒看花共倚栏。此日花开君不见，黄垆相隔路漫漫。
前年有粟不盈仓，犹为官家远赈荒。闲散未应无事业，诗书端已付诸郎。
眠云跂石十馀年，回首抛官一瞬间。送旧迎新也辛苦，一番辛苦两年闲。
学书学剑两茫然，空过浮生五十年。拟向烟波深处住，王租已及钓鱼船。
飒飒霜风乱鬓毛，沄沄溪水照绨袍。百年不惜身空老，懒向沧溟掣巨鳌。
春暖山中云作堆，放翁艇子出寻梅。不须问信道傍叟，但觅梅花多处来。
年少风流七品官，朱衣白马冶游盘。负心不报春光主，几处偷看红牡丹。
道人已跨龙潭鹤，童子能煎雀舌茶。一夜山中满林雪，客来无处觅梅花。
二十年来忆华山，扬鞭西笑入秦川。浮云何苦深遮闭，岂是三峰不好贤。
无事江流到处平，无言天运四时新。真仙此意何曾间，直到如今瞪视人。
燕歌撩乱夜弦鸣，诉尽青楼恨别情。四十年前明月夜，梦回曾听断肠声。
草树连云绿间黄，年饥村落自荒凉。晚蝉抱树声声急，野菊迎人细细香。
七宝装成射雉场，人间还阅几齐梁。潘妃自踏金莲去，不见年年春草长。
龙首渠开王气埋，浅沙残草认天街。当年金屋寒鸦聚，时有耕人拾宝钗。
三殿兹辰奉御觞，薰风梅雨好年光。炎天更作奇峰势，来表南山寿历长。
轻云捲箔月钩垂，正是青楼乞巧时。牛女相望隔河汉，浪传天上有佳期。
利欲颓波挽不回，几人沉溺坏灵台。要明圣道无穷意，须仗贤王不世才。
二年边戍绝烟尘，一曲河湾万恨新。从此凤林关外事，不知谁是苦心人。
守臣忧国愿年丰，半刺双凫此念同。安得时旸时雨若，有生均在泰和中。
诚明静定道之宗，动静相因罔不同。日用平常存一正，自然天理感而通。
濯濯清溪九曲流，一天风露万山秋。凄清不似人间世，月槛云窗特地幽。
雨过春山草木稠，悬崖千尺挂飞流。幽人倚杖遥观处，似在庐山五老游。
雪政飞时梅政开，倩人和雪折庭梅。莫教颤脱梢头雪，千万轻轻折取来。
青蛇昨夜付书回，只许麻姑自拆开。说道蓬莱山下路，莫因清浅不归来。
当年江峡醉扁舟，击楫同歌万里流。三载家山人物变，不堪此地独回头。
孤踪落寞捲残云，诗瘦扪腰减几分。我是梦中闻静啸，恍疑身世在苏门。
六桥山色裹湖光，柳傍桃随十里长。无限红香多少絮，并将春恨与刘郎。
客里逢春得几回，山桃还似旧年开。玄都道士何曾识，真个刘郎去复来。
陵阳佳地昔年游，谢朓青山李白楼。唯有日斜溪上思，酒旗风影落春流。
我在关西子在东，百年适得此相逢。从今音问千山隔，人世真如一梦中。
只有今年对此花，此花欣送我还家。呼童扫溉放花出，作意相从归去夸。
避秦休问入桃源，避世何须金马门。欲访草堂何处是，石桥流水百花村。
留题已是十年前，展卷重看思惘然。汝以不言传至道，岂如吾道以言传。
道旁老松高拂云，刳心取明彼何人。说与往来须爱护，雪霜时节看长身。
待隐园开岁月深，手栽松柏尽成林。时人莫讶翁归晚，正是先忧后乐心。
三日江边驻客船，菩提坛下又离筵。如何三十六年别，一日分为十二年。
为梁草奏枉忠臣，李固夤缘遂杀身。南郡何须施绛怅，应无面目见时人。
学得屠龙莫履狶，屠龙有技未全疏。斲轮老去谁传业，珍重青囊肘后书。
欲向西山学采薇，可怜身瘦得名肥。天边多少能鸣雁，不到衡阳不肯归。
教化风行自掖房，芸辉新缮万书堂。清闲几砚皆编帙，时诵关雎正始章。
崇福庵边安静泉，往来渐次四十年。道人只在山深处，手种青松已拂天。
京师谁可与论文，好事纷纷访子云。犹恨闻名未相见，见时当更过于闻。
露华如水蘸宫墙，红豆花兼荔子香。多少峨眉闲待月，九龙帐底贮归郎。
湖上游船拨不开，芙蓉十里锦新裁。夜深风露非尘世，惆怅无人月下来。
海国名鹰岂鹘胎，渥洼天马是龙媒。明时不惜黄金赐，只欲番王万里来。
阮遥集平生几屐，晏平仲半世一裘。秃翁受用能多少，槲叶为衣荷盖头。
从来贫贱少先容，况复娇痴入汉宫。一朝掩面辞君去，始悔无金买画工。
天边消息杳无期，独立苍茫有所思。总说梅花春意早，几时还到北边枝。
万里飘然不系舟，老来专忆旧交游。西风日落中原路，虚度江湖数十秋。
山粟离离被石头，也须销得老农忧。日斜独自缘青壁，手把长矛逐野猴。
回首长安似奕年，枰丘坐隐白鸥边。仙人六博何须看，只住人间亦是仙。
忆昔邯郸道上行，半生回首梦初惊。而今始觉非真实，过眼浮云万事轻。
归遁年经二十三，杖藜村北与村南。乡童野叟不相识，窃问旁人始向参。
曲栏砌下少人窥，戏蝶游蜂忽满枝。君欲寻花须早计，只今犹是未开时。
直节何辞老石根，几回风雨共苔痕。自从悟得孤生意，行到梁园却厌繁。
庚寅岁入巴东峡，卧听清猿月下声。二十九年穷未死，却思当日似前生。
历尽关山几万重，渥洼神骏喜相从。五明共道非凡品，百战先登果异踪。
大陆秋澄旅邸开，停鞍一眺吕仙台。相迎父老应含笑，前度卢生今又来。
浑金璞玉世甚鲜，衣冠有识共因之。年来访道倚松室，泥牛斗入醴泉池。
任阳江上水生时，日日临流看竹枝。便好扁舟载春雨，苍苔石上坐题诗。
攘丝夺麦人争略，烘日吹风天有年。汤饼元非小人腹，茧丝都作大夫贤。
羌笛谁将花外吹，十年心事暗香知。夜寒瘦影侵衣袖，月满阑干独倚时。
圃在前村若个知，山逢愚叟会须移。前言戏耳君休怪，七绝成阴自有时。
赞重清芳却恨迟，诗人曾费几多词。春风无限无名草，莫道芙蓉不遇时。
万里封疆匝普天，君王神武不开边。河西房下文书少，枢府经年罢密宣。
棠阴为政有光晶，号令风行鬼亦惊。和气发来藏不得，直教丹荔背时生。
啮雪餐毡使节孤，老来不肯困穷途。如何娶妇为姬妾，教得生儿也姓苏。
蝉外西风风外叶，雁边落日日边云。诗仙世界无疆埸，一片青山共子分。
来时关北草初匀，去日滦阳白露新。窗下紫蕤颜色好，独延清兴款诗人。
苏苏官柳曳轻烟，画出尊前离恨天。情债欲偿拚累劫，柳魂须返只明年。
东庵遗像宿尘埃，追想鸡声午梦回。只与钟山增九鼎，当时何似早归来。
欲把群葩次第分，桃粗杏俗未应论。寒梢清绝世无比，且趁繁开倒绿樽。
几番花信逐时添，诸柘新𥬠酒正甜。莫道晓风犹料峭，内家新赐却寒帘。
参天松径夹篮舆，僧在乌龙腹内居。莫道此山无妙用，但看云雨见真如。
走马沙场春暮时，柳条才绿向南枝。弯弧莫试新开叶，留与征人赠别离。
日长香树锁芳蕤，枕簟青青午倦时。好梦不成喧坐鸟，偷将梅子打莺儿。
一水夷犹达汝阴，年华客意两相侵。河边无限青青草，揽辔何人系此心。
两桥横处放潮回，桥外花村涨晚埃。省事老禅门闭早，焚香对月礼如来。
为诗直欲无前古，留骨如今锢一山。富贵当年人曷在，只君诗价满人间。
六幅生绡四五峰，暮云楼阁有无中。去年今日长干里，遥望钟山与此同。
拔山盖世何为者，三尺青龙不切泥。且向断崖聊一试，如闻鬼母夜悲啼。
先生尝此傲明时，绿袖清波万古奇。应有好名心未息，滩头洗耳欲人知。
白发田家一老翁，欲行翻更仗儿童。只问勾芒甚颜色，还呼社酒醉东风。
竹映高墙似傍山，邹阳归后令威还。君看将相才多少，两首诗成七步间。
囊封万字总空言，露滴桐枝欲断弦。时事悠悠吾亦懒，卧看秋水浸山烟。
石梯经雨遍苔痕，赭壁年深色尚存。欲向回廓寻旧迹，藤萝无数锁山门。
春风惜别霸陵川，多少长条似马鞭。谁道无情是花柳，赚人来去自年年。
几年禅月閟灵栖，石磴崩摧仅可梯。谁遣诗人来借住，自应无饭只羹藜。
加璧年高公误矣，免冠发秃上怜之。悬知黄鹄飞难返，独恨青牛去稍迟。
晓来悲接夜来欢，安不人惊梦不还。已御翔鸾天上去，委形空寄古楼山。
万里潮州一逐臣，悠悠青草海边春。天涯莫道无回日，上岭还逢向北人。
千金裘马未须论，岁晚天涯短剑存。独少归装双白璧，应知不是过平原。
斜斜花影欲愁予，唧唧虫声亦爱渠。月与诗人元不薄，侬于欢伯未应疏。
千里追风一日还，年来老瘦骨如山。多情画史劳传写，不在骊黄牝牡间。
苔石苍苍临涧水，阴风袅袅动松枝。世间唯有张通会，流向衡阳那得知。
剪翮花前老可哀，寄声鹰隼莫相猜。旧游赤壁君知不，曾伴坡仙作赋来。
西风昨夜入庭梧，况味今年似旧无。想见防秋有长策，幽人真欲反吾庐。
可怜切切度众生，千百年来魄尚灵。自幼归依今老矣，濯云晓汲荐清泠。
粥香可爱贫方觉，睡味无穷老始知。要识放翁真受用，大冠长剑只成痴。
仙城楼阁紫霞丛，夜静珠光出岸东。梵呗寂寥僧院散，当年空念听霜钟。
是处烟岚挂齿否，懒将时事罥心神。青山也许人酬价，学得云闲是主人。
文叔一人知此翁，洛阳城里又东风。让他绿发好年少，二十四岁作三公。
翠辇红旌去不回，苍苍宫树锁青苔。有人说得当时事，曾见长生玉殿开。
河西昨夜见牛郎，说道天田未大穰。八万三千修月户，多将玉屑当干粮。
胸藏大巧貌如愚，终日劳劳未觉痡。收拾镢头闲一枕，祇应蝴蝶共欢娱。
莫道溪山阅世长，溪山今古几兴亡。金丹大药皆虚妄，别有长生不死方。
面熟前山小髻螺，彩衣竹马旧经过。回头四十年中事，清泪空如白发多。
夫子当年武城下，亦曾筦尔笑弦歌。我来不见弦歌日，筦尔其如感慨何。
平时西北望山峰，我忽西行山忽东。东望不如西望好，只缘身已出山中。
少日经行晚坐禅，曾教舌本吐青莲。而今一字无寻处，饱饭松风任意眠。
帘捲齐云春暮天，绿阴都放泪痕边。去年此日凭栏处，不见骖鸾驾鹤仙。
浮玉山前烟浪生，岘山寺下雨冥冥。登临不见去年伴，愁对远峰空自青。
云烟七级赤旃檀，龙护金函佛骨寒。问讯道人春到否，瑞香花谢倚栏干。
沙边柳色已知秋，多少琳宫在上头。曾向金陵门外望，莫愁湖水不胜愁。
青鞋忆昔到庐山，回首清游梦寐间。忽见广文奇绝句，十年风雨唤仍还。
新醅泼蚁绿溶溶，时为贤人复一中。况有能诗庾开府，论文兴叹有谁同。
齿如冰雪发如黳，几百年来醉似泥。不共世人争得失，卧床前有上天梯。
旧隐归来已十年，风波回首几推迁。如闻野史新评在，勇退人今又姓钱。
六月扬帆别帝京，思乡日日算归程。我家兄弟如相问，烦道平安寄好声。
风流文采王孙梦，景物当时处处同。杨柳烟轻飞燕子，芰荷水煖浴凫翁。
策马行行到豫州，祖生寂寞水空流。当时更有三年寿，石勒寻为关下囚。
来自庐山五老峰，梁园宾客更相从。已知无意二千石，出处何如邴曼容。
老大蛾眉负所天，尚留馀韵入哀弦。江心正好看明月，却抱琵琶过别船。
烟光寂寞夕阳时，远近钟声即复离。路静久无尘鸟迹，客来惟有鹤先知。
海内元龙是俊流，郡齐空抱济时忧。不堪多难逢摇落，谁与同登百尺楼。
洞门虽向扶桑开，洞深不放阳乌入。古来道士今莫逢，石壁乳流苔正湿。
三年八日登高集，喜趁衰年尚健身。不为黄华浮白酒，世间难得是闲人。
放鹤何年鹤未归，红衣几欲点霜衣。低徊不作朝阳梦，徒抱丹心向日飞。
门外都无车马尘，绿阴幽草与时新。小窗日日风兼雨，赖有蔷薇占得春。
玉津槐柳绿成阴，归路春光步步深。名宦未多年不少，到家聊缓北堂心。
汉水生波郡邑墟，空传楚魄葬江鱼。前年节钺秋江上，满纸祈哀逐客书。
老仙有力在斯文，廪士馀粮但一尘。列屋诵弦知所自，杏坛今秀几株春。
纷然紾臂已成风，一爨谁能再世同。野史他年书逸事，定须记此富家翁。
咸平处士风流远，招得梅花枝上魂。疏影暗香如昨日，不知人世几黄昏。
尘壁苍茫有旧题，十年重见一伤悲。野僧欲与论前事，自说年多不复知。
倾欹石片插涟漪，上有萧萧杨柳枝。藻荇半浮苔半湿，浣纱人去不多时。
涧下初惊郁郁时，十年春雨旧相知。君看稚齿昂藏处，已有苍髯老大姿。
不知天地是同根，到老全无刀斧痕。结得同行个上座，夜来扶过落花村。
猩屐常为醉魂役，骊珠适与睡时丁。外物移人每如此，人心可使不长醒。
十年归梦绕庭闱，薄分都缘触事迟。玩水看山宁所乐，此心犹赖有君知。
好山多在石湖西，草色新年绿未齐。亭子半开修竹里，一帘春雨鹧鸪啼。
卧沙老木强雕锼，正自旁人替子羞。纵使今年果腾踏，也应笑倒邓元侯。
桂林户掾旧能文，有弟抛家作道人。诗似道人人似鹤，看来若个觅纤尘。
哦诗只道更无题，物物秋来总是诗。著意染须玄尚白，梳头得虱素成缁。
山盟投老会相寻，无复人间不了心。铁笛试吹峰顶月，山灵依旧是知音。
圣世能收晁董策，孤舟来唱鄂君歌。一看献纳元台表，可特修名在异科。
闻说喷泉如喷玉，今来探水似探珠。殷勤报语山灵道，愿挽天河决作渠。
一点芳心肯破悭，恨无红锦护朝寒。花如解语应须道，多谢诗人著眼看。
儿时爱书百事废，饭冷胾乾呼不来。一生被误终未醒，老作蠹鱼吁可哀。
直方谁似退之贤，过庙当时祷亦虔。徼福乞灵旋有助，倾囊十万出私钱。
杨叶落尽桑叶稀，乌鹊夜啼风掩扉。长年塞北风霜早，何日江南游子归。
北窗无人春睡安，时闻春树鸟关关。老翁元是避喧者，又欲移家向别山。
一性圆时万境通，三生绮念堕真空。如今举眼无非佛，身在光明法界中。
当日先生在市廛，世人那识是真仙。只因学得飞升后，鸡犬相随也上天。
烟草凄迷露未晞，一筇伴我立晴晖。丹枫虽老犹多态，散作漫山野蝶飞。
牧歌樵唱自朝昏，白首何曾出洞门。一度草青添一岁，如今世代长儿孙。
四无边岸贴天流，八极光中一钓舟。不是南风解留客，世间无此好中秋。
自爱花枝掌上红，蛾眉如月绾春风。须知粉黛随时变，多恐张郎画未工。
地下归宗天下传，老夫剩欲到云边。王弘送酒催归去，且省远公沽酒钱。
当时恩谴异长沙，春见唐昌两度花。幕府夜来频问帖，玉鞭金勒向谁家。
正名百物自轩辕，野老何知强讨论。但可与人漫酱瓿，岂能令鬼哭黄昏。
别多会少两情深，风幌云屏喜不禁。谁道初秋清夜永，须知一刻直千金。
老木槎牙浅淡春，阴苔满地净浮尘。东花吹断烟花梦，笑傲山林有几人。
一卷真经幻作胎，人间肉眼误相猜。不教轻踏莲花去，谁识仙娥玩世来。
一息若存还报主，万年不死是吾心。于今秖合昏昏睡，笑杀当时勋业人。
出自坡翁馀百年，传之温国子孙孙。两家文物来归我，便盍投簪去杜门。
宁采箕山钓颍滨，放勋天大不能臣。渔郎未必知年代，先有逃尧次避秦。
红玉蕊攒青玉枝，群芳净尽独开时。只应天女回轩晚，散得天花满竹篱。
恋树残红湿不飞，杨花雪落木生衣。年来百念成灰冷，无语送春春自归。
北斗阑干南斗低，啼乌三匝凤城栖。万年枝上秋风起，飞入中丞署里啼。
去年离别雁初归，今夜裁缝萤已飞。征客去来音信断，不知何处寄寒衣。
燕子来时春政好，御园剩拆海棠花。如今翠辇游观少，一片东风属道家。
二月宫莺三月花，年年裘马客京华。无端杜宇催归早，非是狂夫不忆家。
虽然无证复无修，扑破虚空亦可忧。欲识老庞端的处，饭馀摩腹且闲游。
风不鸣条海不惊，千官拜表雪初晴。人人共说逢壬子，预喜丰年应太平。
破腊迎春开未迟，十分香是苦寒时。小瓶尚恐无佳对，更乞江梅三四枝。
东风千里福州城，绿水青山老送迎。惟有垂杨偏待客，数株残雨带流莺。
行到篱边地满霜，曩时物物已非常。自怜失意秋风后，独有寒花不改香。
胥江儿女多浣纱，道傍闻有莫愁家。莫愁荡桨向何处，杨柳萧萧啼暮鸦。
秦帝东封出奉符，天孙碑碣倚云孤。当年尚未经坑火，此日如何一字无。
每见故家观故物，辄思前事念前人。锦囊玉轴千年秘，儋耳珠崖万里身。
横浦行台有老梅，看花今是第三回。浮生莫叹容颜改，铁干冰姿亦半摧。
步行送入长门里，不许来辞旧院花。只恐他时身到此，乞恩求赦放还家。
两溪以南无数山，兴来径造无时阑。空馀日蜡几两屐，日暮云深天小寒。
自从此老出山隅，恼乱苍生底事无。他日若逢杨处士，只教画个涅槃图。
曾侍蒲轮四月行，入冬风雪哭铭旌。到今三十馀年事，依旧山围水绕城。
芍药初开第一枝，翻阶国色玉参差。当年记得平山下，花里时将凤管吹。
建安酒薄客愁浓，除却哦诗事事慵。不许今年头不白，城楼残角寺楼钟。
此会明年未有期，便将轻别作长离。多情莫学千金水，才满空江又落时。
班春无术劝污莱，五十年间此一回。黄发路傍应怪问，使君何事入山来。
季路三都不尽隳，城狐尚许脱阽危。一日西家鼠运去，太丘忽有社亡时。
绝艺如君天下少，闲人似我世间无。别后竹窗风雪夜，一灯明暗覆吴图。
问僧活计祗瓶钵，愧我世缘犹网罗。小官未免妄男子，较量所得谁为多。
一枝秋露染初匀，曾伴渊明漉酒巾。若道梦中能化蝶，飞来应是白衣人。
梯山蕃使入疆频，岁捧瑶觞奉至尊。申观万年方祝圣，王春正月更朝元。
琢句不成添鬓丝，且支筇杖看云移。槐花落尽全林绿，光景浑如初夏时。
永夜青灯照独吟，萧萧风雨遍山林。十年如此倦游客，只恐梅花识此心。
巷南诸子足才贤，邂逅相逢秀句传。强作短章同寄与，异时见我一依然。
罗汉亲崇建法台，龙峰凤岭四山隈。游人借问禅门路，还道吴王为佛开。
来翁摊纸要求诗，犹胜儿童弱弄嬉。参得纯公行乐意，傍花随柳待他时。
莺老阴浓昼景迟，园林又是过芳时。香腮粉蕊年年好，只羡游蜂野蝶知。
城西好事主人家，走送天香国色花。岭阯三年才见此，便应奴婢命山茶。
野哭行歌满道边，纸灰飞处落乌鸢。墦间祭肉能多少，只恐齐人意缺然。
谁道红葩夏日芳，独留黄种吐秋光。五尺竹栏关不住，还将一半露宫妆。
十年貂帽蓟门寒，醉折梅花带玉鞍。雪过石城犹是客，曲江春傍马头看。
力回汉鼎未收功，又道将军世上雄。不悟折腰同龋齿，百般装束为秦宫。
巡檐燕子掠晴丝，隔水茶烟出院迟。草色入帘人不到，午风吹暖梦回时。
饱霜孤竹声偏切，带火焦桐韵本悲。今日知音一留听，是君心事不平时。
云满空阶书满床，开门对面是清江。多时不看梅花影，闲却中庭月一窗。
说短谈非遍世间，终身隔耳罔相关。才闻传报无多语，烟起心胸火足颜。
嫩凉细意入帘栊，禁树秋声未击蒙。展尽绿蕉心寸寸，几时消息到梧桐。
绿暗红稀懒送春，啼鹃鸣鵙怨花神。明年二月回春信，依旧东君作主人。
只愁江水去无还，石打银涛倒上滩。道是此滩天下恶，古今放过几樯竿。
海上参差十二楼，阆风玄圃彩云浮。神仙尚厌人间世，故作乘龙汗漫游。
轮蹄雾涨九衢尘，役役人间祗是亲。随分世缘聊复尔，暂归还我自由身。
绮罗开作野花闲，锦雉南飞去不还。独有旧时江上月，年年清影照阳山。
黄帘绿幕护轻寒，犹忆当年叩画栏。红烛泪残人语寂，玉人曾隔绮窗看。
沧海西头系钓船，萧萧春雨绿杨烟。垂纶莫近磻溪岸，恐是非熊入梦年。
逾浃秋晹已望云，芭蕉一夜慰愁人。阴阳各有时中处，不可相无似两轮。
咫尺青云是画图，肯将书剑老江湖。经旬不见匏居子，笔砚荒来一字无。
可是笔端如与可，亦须胸次有东坡。自从举世夸崔白，似觉无人识李颇。
弄花扑蝶悔当年，吃到残糜味却鲜。不肯春风留业种，破毡寻梦佛灯前。
蟾窟云根夜夜新，天台子落四时荣。君看月桂闲花草，犹似长春窃此名。
清慎轩中一事无，午窗高枕似吾庐。世人称意何须道，乃祖风流正不疏。
自别君来十九秋，江门暮雨忽相投。当时呼酒留君语，却到于今羡海鸥。
瘦损昭阳镜里春，汉家公主奉乌孙。泪痕滴尽穹庐月，谁道神香解返䰟。
飞飞玄鸟兼黄鸟，灼灼红花间白花。安得词人三五辈，共题花鸟纪年华。
太白十诗九言酒，醉翁无诗不说山。若耶老农识几字，也与二事日相关。
酒软刚肠愁脉脉，夜静微风摇老柏。七星插卯云纵横，月影昏昏半墙白。
蟾窟当年花发时，天香深处识仙姿。尘凡一隔经三纪，万里红云系梦思。
世事茫茫射覆然，都从黑地料青天。汝南月旦君如准，好握山中宰相权。
钜鹿诸侯伟战功，咸阳宫殿转头空。如何盖世称无敌，也为虞兮泣帐中。
此生真与世相忘，投老生涯寄上方。洗足关门枕书睡，连山松桧雨浪浪。
娇姝拟向玉栏杆，零落春深杏雨残。闻道梅花开岁晚，凌霜凌雪不知寒。
山绕清溪树绕亭，隔云金磬晓泠泠。道人不管花开落，白乳香中读观经。
老荷纫缀晚秋前，冷榻曾无坐客毡。旋剪玉虫观细字，欲分半芋且迟眠。
庙堂陶铸人才尽，流落江淮老病身。尚踏槐花随举子，不知邓禹是何人。
道人心事略幽闲，落在星流羽檄间。吏退灯明书到眼，袖炉烘煖鹧鸪斑。
堂虚陡觉暮寒生，长乐疏钟缓转更。对烛已无词可草，拥炉时听闹皇城。
学道躬行意味真，爱君辞气见忠纯。千秋万古先贤传，合作中朝第一人。
飞下翩然云锦衣，风流未忍此邦违。相逢敢觉吾文进，太息空持此道归。
世间万事有乘除，自笑羸然七十馀。布被藜羹缘未尽，闭门更读数年书。
凤楼䆗窱凌三袭，翠幌玲珑瞰九衢。复道中宵留宴衎，弥令上客想踟蹰。
锦囊以上不堪言，老郭元来亦是仙。笑杀城中诸年少，欲持阿堵问君传。
沐浴兰汤在此辰，内园仙境物华新。轻丝五彩缠金缕，共祝尧年寿万春。
老僧多病厌将迎，且卜西山隐姓名。若是吾家真道友，隔湖相见最分明。
七香宝驾灵谁乞，双眼金针俗不存。世态如今机巧遍，堪将馀技献天孙。
三呼梼下愧灵襟，湖海丛林已遍寻。忘却飞猿旧时路，到头曾不厌初心。
欢声忽自满江淮，知是公车匪日来。霖雨会当苏岁旱，薰风正欲长民财。
老君谷里无人到，云气上天成鹤飞。落日长风飞过雨，万松深处有龙归。
睡起题诗寄汉滨，几年音信断知闻。何人为我持瓶去，满贮虚昙一饷君。
老去收身百战场，厌闻鼓吹奏西凉。凭君剩把珠帘卷，要与青山共此觞。
秾李繁桃刮眼明，东风先入九重城。黄花翠蔓无人顾，浪得迎春世上名。
冷官厅事客来稀，种绿阴阴结夏帷。忽得君诗惬人意，陶家风到北窗时。
山林投老倦纷纷，独卧看云却忆君。云尚无心能出岫，不应君更懒于云。
百年片纸非朋贝，湖海收藏墨未昏。金谷园中千万树，不知留得几株存。
鹏背天风万里长，玉霄飞动上元章。桃花流水千年在，不遣麻姑有鬓霜。
我从观里拜青牛，忽忆龙湖老比丘。李贽便为今李耳，西陵还似古西周。
谒陵盛典重明时，将事贤王肃礼仪。悬想九重当此日，松楸雨露不胜思。
久病多愁易老身，尘容衰鬓不长新。早须置我山岩里，不是麒麟合上人。
金水桥通紫禁流，玉河堤抱翠云浮。却知秋意宫中少，无数残红出御沟。
画堂松月夜窗虚，宴坐澄心一卷书。莫道画前元有易，静中天理亦森如。
环宝攒山夜陆离，主家新凿定昆池。珊瑚未大诸韦死，多少珠玑向月悲。
昨夜南关对月时，客心如水向南驰。京城此去犹千里，岁晏还家未有期。
淑气熏人醉似霞，子规声里欲飞花。马蹄踏遍青山道，底事春深未到家。
诘曲深林小径斜，杖藜徐步访山家。老翁□□无祗待，禁酒官严又禁茶。
元亮作官还爱菊，好声嬴得刊于竹。彭泽千年留故名，更有何人武芳独。
何年交臂频相失，忆别家山恼乱中。三峡桥头逢信使，不辞千里寄同风。
先春破白风回面，半夏传黄雨著腮。俯仰年华共流转，不愁无酒且颜开。
自昔安危等置棋，系人著数匪天为。何因国手来当局，要看开奁布子时。
咽雨哀风更不停，春光于尔岂无情。宜须唤得谢豹出，方始年年无此声。
六月咸阳霜亦飞，五行正是水昌时。族秦自有谈天衍，不用陶朱与仲尼。
闻道河神解造冰，曾扶阳九见中兴。如今烂被胡膻涴，不似沧浪可濯缨。
出岭新吟问老铦，丹青费尽笑无盐。涧阴雪立寒更尽，才识元戎玉帐严。
一轮红日倚青山，只在湖光数里间。听得画船人说道，钱塘门到夜深关。
春来有意乞归耕，足痹三年久未平。忽记上元銮辂出，起听前殿晓钟声。
操一豚蹄亦可怜，欲将庙食自旌贤。坏墙颓壁神台笠，不见干戈六十年。
自怜机上回文锦，偏恨堂前并蒂花。年华不及逢君色，春信何由到妾家。
无念无营饱即嬉，老翁真个似婴儿。昏钟未动先酣枕，日上三竿是起时。
天幕风和毕雨馀，翠轻黄浅亚春衢。不知张绪当年日，似得长条濯濯无。
莆田乾荔老杨妃，谁在开元得见之。却忆沉香亭北畔，轻红曾照赭黄衣。
病馀身世淡无情，但觉春来暖渐生。送客出门花已谢，问知昨日是清明。
今年闰月两端阳，共对榴花再举觞。百岁几回能遇此，不妨频系五丝长。
白玉芳醪何所似，仙人掌冷下金盘。青衫汉殿人将老，应酌清醇拟旧欢。
莫打流莺宫树阴，鸟中惟此凤韶音。时时啼向房栊近，免得春愁上妾心。
辇毂尝新著价高，土人弃掷梗弁髦。不嗔园客工偷窃，绝喜天公享老饕。
江南大半旧经过，君称心多我恨多。好景阻陪游赏去，空萦老病动悲歌。
冲泥匹马笑重来，可道王阳驭未回。寸禄总非淹国士，北堂还待旅颜开。
高阁登临暑气空，绿槐蝉噪咽清风。我今到此须怀感，多少行人道路中。
问卓诸公半虎狼，魏旗四指不留藏。老瞒淯水如先死，不必炎刘果后亡。
织得回文锦字书，临流寄与北溟鱼。平安定有明年信，楝子花开四月初。
我来在处说君名，小轴人争睹凤星。放却他时能致此，定知阮眼为君青。
三湘月色三湘水，浸骨寒光似练铺。一夜寒鸿来不住，故乡书信半年无。
路过潮沟八九盘，招提雪脊隐云端。金钿一一花总老，翠被重重山更寒。
二月当官八月来，先生官意本衰颓。乾坤老大知心久，日日南风滞去桅。
哀笳动地逼长城，细柳营中辄夜惊。老弱婴城壮士死，将军高枕听秦笙。
满箔春蚕得茧丝，家家机杼换新衣。五风十雨天时好，又见西郊稻秫肥。
世事如棋过眼新，重来不见橘中人。野夫本了无生者，却话无生泪满巾。
过眼年光总是愁，嫌春春去泪还流。荷香柳景凄凉夏，月色虫声冷淡秋。
炎天梅蕊简斋诗，坐胜山村雨雪时。闵雨正歌云汉句，忽来为我起凉思。
宫闭骊山静管弦，翠华巡狩去经年。掖庭无用恩难报，愿上蓬莱采药船。
重上青楼拂蛛网，却匀愁黛对菱波。也知新旧争多少，敢话机头织素多。
事去台空世屡更，桐江山水尚含情。丝纶本是无心物，钓得人间万古名。
田头老父话生平，不学终军漫请缨。南亩未为遭遇晚，亲逢天子问春耕。
世间固有无情物，天上宁无有欲仙。想得武陵人去后，精神交感此因缘。
青裙白面哄挑菜，茅舍竹篱疏见梅。春事隔年无信息，一声啼鸟唤将来。
仙家何事亦赢粮，廪石团团峙道傍。应驾斑龙耕紫石，深储芝玉廪中藏。
岁晚归来风雪里，有怀端复为谁开。江清沙白湘阴路，却似当年访戴回。
刮霜面目澹无华，落落孤山处士家。若使世间蜂蝶觉，光风纵好不成花。
岁岁春风花覆墙，摘来红实亦甘香。当时若种瑶池本，却恐河清未得尝。
砚传百岁玺阙角，笔擅一时锥出囊。纸欲穷时瘦蛟举，已看雷雨跨苍茫。
芰荷如屋藕如船，闻道江山似辋川。中有平章云月手，殷动招我尔来前。
武牢关吏应相笑，个里年年往复来。若问使君何处去，为言相忆首长回。
晚节先生道转孤，岁寒惟有竹相娱。粗才杜牧真堪笑，唤作军中十万夫。
旧年不雪新年雪，今日非春明日春。滕六勾芒真劣相，寒温相语作比邻。
从来五字弄珠玑，忍负僧床锁翠微。传语风流三语掾，何时缀我百家衣。
削出枝枝是箨龙，无人道是一峰峰。山灵作意为韶石，欲使巉岩似次宗。
相州昼锦堂厨酝，卫国淇川岸竹萌。二物烦君走分饷，时哉乘兴倒瑶觥。
相得诗人我与公，浙江从此隔西东。年来已是难为别，更在山中风雪中。
千年露液何曾酿，五色霞衣不用裁。小史调笙铺席罢，金笼鹦鹉报花开。
道人扫洒一间房，纸帐梅花滋味长。清晓起来无个事，炉香端简面虚皇。
麦苗培秀腊前雪，稻种浸芽春后晴。野老田夫观治象，便从新岁贺升平。
将令四海变虞唐，那得夔龙滞一方。寄语邦人休卧辙，道傍行看舍人装。
尼丘非复贰先生，逐利滔滔尽舌耕。还忆蔡侯当日事，郢州知隔几年程。
道师形气合于无，八极超摇得自如。知我御风风御我，长袪猎猎自乘虚。
槐阴满院喧巢鸦，蜜房香老蜂趁衙。邻家艇子钓鱼去，水光摇动金莲花。
红白梅花孰短长，月根异色一时芳。休猜贾午分香赠，女弟从来体自香。
年来谢却白鸥沙，荣捧除书出帝家。遥想振扬文教日，春风开遍杏坛花。
神符白雪结玄珠，此时金丹第一炉。十二时辰须认子，莫教金鼎汞花枯。
一粒硫黄入贵门，寝堂深处问玄言。时人尽说韦山甫，昨日馀干吊子孙。
徼欢得向玉堂栽，油帟朱阑碧甃台。断岸当年生长地，春云如絮野棠开。
茫茫青草绕城台，思见故人心眼开。书记定随兵部出，戈船飞骑几时来。
去年苛政如狼虎，盗贼纵横民散居。那料春来见天日，抱孙门巷买犁锄。
何事今朝懒画眉，深宫又是日长时。闲愁不用量红线，看取新添几著棋。
谁与画图传胜迹，忽从诗字得清晖。江山历历皆堪数，不记当年几醉归。
扆齐机鲁镇天关，左右微垣列两班。大展明堂俱翕受，黄河东畔少游山。
闭门茅底偶为邻，北阮那怜南阮贫。却是梅花无世态，隔墙分送一枝春。
花开岁岁复年年，病眼看花隔晚烟。春去明明红紫落，清风明月是春前。
准拟和羹滋味成，如何尚带隔年英。春风可是无分别，遣放夭桃相并生。
碧桃树底醉流霞，记得当年翠袖遮。今日漂零歌扇在，令人肠断故园花。
从来芳事无时歇，雨洒风飘且莫悲。收拾苍苔成艾䌷，茶山后有放翁诗。
隔一青山能几里，频频聚首约方来。生涯冷淡浑如此，输与斑衣学老莱。
半檐斜月人归后，一枕清风梦破时。无奈梨花春寂寂，杜鹃声里祇颦眉。
乘田委吏不辞低，五百年来几醒迷。一脉还寻洙泗水，异香流处是曹溪。
榴簇殷红竹迸青，风惊檐玉一时鸣。晚来幽趣无人解，流水声中看月行。
浮世兴衰无问渠，身闲赢得白云居。山窗老眼还能诵，更向人间觅异书。
寂历湖山一样春，望中风景不关人。羁魂莫道无依着，到处梅花伴此身。
每爱高楼畏独来，非关觔力怕徘徊。江头无限桃花树，恰到来时满眼开。
竹响松涛半入云，巴童度曲午犹纷。当年彩笔翻飞处，岩石空腾尽隐纹。
近亲自合存忠养，涉世高年亦我师。平昔行窝还有几，并留陈迹记它时。
万木萧疏怯岁寒，子修相见喜平安。世间宁有扬州鹤，休讶平生肉食难。
晓上高峰破晓烟，室中老子衲中贤。对谈移日无人付，乞与清风万壑传。
琵琶人去几经秋，司马青衫亦故丘。唯有当时亭下水，无情依旧更东流。
今朝横棹溪南下，偶值三兄产玉儿。欲识个儿到底处，五云呈色我来时。
团团明月比容辉，淅淅秋风想翠微。莫遣尘埃悲箧笥，可人还忆暑凉时。
生在湖州新市上，死在循州贡院中。一场杂剧也好笑，来时无物去时空。
情知马上去无还，遥指干旌认汉关。纵使生前胡地老，归魂犹得见南山。
朱门谁道不如贫，笑把狂诗写赠人。日暮孤舟向何处，野花啼鸟故山春。
𨇾蹀初登郭隗台，无人不道是龙媒。悲鸣敢谓恩中断，九折羊肠祗自哀。
黄梅雨熟汝辞家，数得秋风到藕花。书里悬知有归日，醉中不复问年华。
春近衡峰雁又回，老怀休忆故山梅。花期自是江南早，早晚湘南也解开。
永感无心恋搢绅，十年不起卧龙身。一朝黄纸除书下，八郡衣冠尽望尘。
橘隐仙人是乃翁，几年涵养在其中。商颜不出浑无事，安得开禧第一功。
棋枰不是人间世，杯酒宁论身后名。醉眼昏花君莫笑，临场算道益分明。
四百馀年鳄不归，七十二滩险莫支。千艘上下无倾攲，波间小艇理筒丝。
行玉盘中惊杜老，扣窗声里唤祈宾。扶持大道须公等，正恐乡车未可巾。
洞里乾坤世莫知，时闻啸鹤带云归。几回洞口乘风立，欲挟飞仙入翠微。
老绿阴森锁昼寒，儿孙延裔不知年。欲归顿失来时路，一似高风暗雨天。
霡霂朝来浥众芳，晚烟吹暝转微茫。邻家老父来相约，明日田头好莳秧。
好是万金难买处，无瑕双璧并归时。萧斋风月应如旧，飞梦聊因慰所思。
家贫地上却钱流，朽贯年深不可收。若使用之堪买爵，等闲门巷亦封侯。
村村桑暗少桑姑，户户麦丰无麦奴。又是一年春事了，缫丝捣𪎊笑相呼。
刘君久被时抛掷，老向城中作选人。昨日街西相近住，每来存问老夫身。
洞生毛竹绿猗猗，枝干扶疏满洞垂。传是群仙游息地，蔽藏不许世人知。
澄馀心地觉清娱，茅本无根岂有殊。留得年来真种在，与君同看月中株。
萧寺知名四十年，身投笼槛到无缘。行人指点松间路，正在孤云落照边。
老病心随去节高，百年双鬓未应凋。闲来莫道山中眼，不见银河万里桥。
雨映凉天晚更新，笛声隐约在东邻。眼中多少飘零客，谁是梁园曲里人。
自笑当年志气豪，手攀金杏弄金桃。溟南地僻无佳果，问著青梅价也高。
郎来饮酒太如泥，醉卧葡萄短架西。海燕归时不归去，鸡冠花下晚鸡啼。
虚憍徒恃井陉归，空壁争趋汉鼓旗。少不如人当自笑，况于心在力疲时。
衣冠相见虽甥舅，场屋同游若弟兄。今日青云皆有意，他时白首见功名。
避世吾堪老一蓑，江潭憔悴尔如何。远游未可南疑去，犹及沧浪咏九歌。
绣旗城上展黄龙，万岁欢传万垒同。霹雳一声妖彗殒，捷书清曙入行宫。
远道归来把一麾，转头零落又成悲。旧家只有葡萄在，从此无劳说荔支。
法身边事会多时，端的枯桩弗用疑。无柄铁锤轻击碎，心花粲发不萌枝。
幽篁夹道少人居，山骨清寒草木疏。泉见客来空自喜，春怀渺渺正愁余。
老怀偏爱酒浇诗，况是荷亭畅饮时。应怕水仙欺白发，霜天姑待菊离离。
故国恩深五世馀，强秦回首已丘墟。东风阳武惊尘起，犹似韩椎击副车。
寒食悲看郭外春，野田无处不伤神。平原累累添新冢，半是去年来哭人。
竹枕藤床一室虚，松风瑟瑟梦惊馀。破窗犹有流萤渡，老我疏慵不读书。
月色如霜不粟肌，月光如水不沾衣。一年没赛中元节，政是初凉未冷时。
一望黄云接虏尘，年年杨柳不知春。解将白发窥明镜，纵使封侯也误人。
道旁瓮盎如汝阳，石间电雹如吕梁。不知身世在何许，举头四山郁苍苍。
海内几家三世好，广文令祖况同年。叔参蓄木不肯用，历扬中外发斑田。
家童取酒冲泥至，酒满山瓶重莫携。老子欣然一笑起，开尝洗盏对山妻。
唳鹤滩头水拍天，养鱼池上月笼烟。眼前好景无人管，时有渔舟泊柳边。
尘埃子石蒙蛛网，残落霜毫暗藓纹。未把语言为戏剧，新年不作送穷文。
无事闲游步若仙，始知真境帝城边。探囊剩有灵丹粒，施与人间度小年。
昔年曾学屏山下，炯炯胡刘风味长。满目青山非故国，人生熟处尚难忘。
去时饥莩变危机，拨乱微公人尽非。巡历以西东土怨，悲歌云汉望公归。
从此不婴尘世网，尊前花月兴偏赊。官舟稳坐春溪涨，一出闽关即是家。
堂上鸣琴百务休，美人何处不风流。家家弦诵寻常事，最是花时月满楼。
劫火烧成烈焰城，煎熬无计拯众生。请师少念清凉境，此是西天第一程。
彭泽门前闲草木，丝丝那向路傍生。便教系得春风住，也与时人管送迎。
林麓幽幽气象闲，三年肄习萃衣冠。自从引翼无求地，荆棘丛中路顿宽。
芳塘绿水浸青蒲，妆点风光少白凫。君子亭边最藩息，双飞何日下洪都。
天上凤皇休寄梦，人间鹦鹉旧堪悲。平生心绪无人识，一只金梭万丈丝。
石坛雨洗月华新，白帢青藤曳履行。老桧不知仙驭远，屋头犹带玉箫声。
千年圣主应昌期，万国淳风王化基。请比上古无为代，何如今日太平时。
害道无如徇爱嗔，养生尤要啬精神。祝公少置空闺忆，天下安危在此身。
城中莲子买将归，未问尝新早与迟。偶忆涌金门外晓，画船带露摘来时。
共辞兰省作诸侯，更领东蕃第一州。万事了时寻好景，两岗盘处得寒流。
佛狸已死北人传，虏马饮江谣故年。只有昭君怨青冢，他时心事付鹍弦。
濛濛烟雨网春晖，南陌清明二月时。细草养泥供燕子，好花藏蜜待蜂儿。
山中云散千年气，堤上人耕百战场。瘦马独行回首处，冷烟斜日似咸阳。
尚书两世大名垂，乔木干云荫后枝。处处遗碑应好在，知君不是狄公儿。
木落山空九月秋，画时应欲遣人愁。因思梦泽经由处，二十年间若转头。
空生曾乞临江市，日与云居打饭钱。老入华峰无用处，君今行乞记当年。
危峰叠叠起丸泥，莫爱幽奇是假为。黄阁何功宜自劾，去寻真隐老衰疲。
伤春未了又悲秋，无复欢悰到酒舟。茅屋半攲篱半倒，伏羲一卷在床头。
公子乘闲卧绛幮，白衣老吏慢寒儒。不知梦见周公否，曾说当时吐哺无。
长天敛尽落霞红，草屋炊烟野渡东。一带寒沙秋水白，荻花吹老鲤鱼风。
清响疏桐向夕流，年年一度使人愁。白头已尽惊如雪，又被催人鼓缶游。
西汉新书辟召行，力田孝弟比科名。休言捷径皆时誉，但使趋庭继祖声。
看尽东南百二峰，小孤江上是真龙。攀龙我欲乘风去，高蹑层霄绝世踪。
君家拄杖班龙质，十二星精光怪多。直教腾踏风云去，王道平平奈尔何。
门延宿鹭藤蹊细，园报高秋栗罅粗。无酒少留醒去客，有箱多贮借来书。
十年历遍人间事，却绕新花认故丛。南北此身知几日，山川长在泪痕中。
绿蓑青笠舟一叶，黄麻紫诰言如纶。君扶日月行黄道，我向江湖作散人。
霜舟乍渡沙阳水，午饭仍趋旧口烟。楚国山川行欲遍，祗凭诗兴送流年。
新诗读罢意俱闲，烟海苍茫去不还。应笑桓溪老居士，碧窗终日梦青山。
江边怪石老嶙峋，雨洗斑斑翠藓纹。本是人间无用物，岂应丞相等闲分。
菩萨悲深居此地，峨眉名重镇南州。不知立处高多少，只见星辰在下头。
灵府宁容一物侵，此身只合老山林。何由挽得银河水，净洗群生忿欲心。
百卉未春先入选，玉堂梦远老侵寻。黄昏耿立无人过，唯有素娥知此心。
门径无尘有绿苔，东风落日旧曾来。白头道者今何在，一树樱桃花自开。
九嶷如黛暮云间，帝子何年去不还。唯有清猿听不尽，潇潇寒雨万重山。
射虎年来渐白头，南山风雪夜悠悠。他时太史传飞将，肯信平阳第一筹。
诗到林头落叶时，眼前秋事已无几。何当领取秋容去，收拾诗囊带得归。
冠染丹砂雪剪翎，不因风雨废常鸣。有时失度无人醒，只有刘琨与祖生。
昔年我病公南去，公病今令我北思。怅望停云千里隔，竹窗樽酒负佳期。
屋头桑叶大如钱，知是吴蚕第一眠。远水忽来潇岸没，家书却寄道州船。
昔年曾作萧斋客，绕槛毵毵翠玉枝。犹记凌云轩上坐，清风远道倍相思。
小年为写游梁赋，最说汉江闻笛愁。今夜听时在何处，月明西县驿南楼。
遂亭城外少风尘，夏云千层山万层。一片云山不可辨，相错还成绮谷纹。
指鹿奸谋岂偶然，都缘人事不由天。要知左右皆言马，只为当时杀正先。
疽溃中平甲子年，蒲蠃桑椹亦萧然。幽州别是神仙土，谷石人间三十钱。
烧得硫黄漫学仙，未胜长付酒家钱。窦常不吃齐推乐，却在人间八十年。
春拥油幢出远山，十年三到白河湾。生平自分无骸骨，却是人间有玉关。
林间二客形骸俗，江上扁舟波浪愁。万里乾坤少知己，一竿风月自优游。
片片何因再上枝，可怜摇落始应知。老夫无限伤心泪，只在东风第一吹。
晋地无戎卧贼曹，民兵赐笏解弓刀。六年讲武儒冠在，不踏金门著战袍。
化工错玉满京都，尚有痴云似积酥。马上官人冻颜赤，拥炉还羡老生无。
六朝兴废渡河年，旧国归来更黯然。八月边城山未雪，芦花籍藉已漫天。
何图脍凤屠龙手，佞佛翻经对九如。惭愧昔人千里驾，十年空羡武昌鱼。
诗宗已上少陵坛，笔法仍抽逸少关。真迹总归天上去，独留奏草在人间。
鸡鸣非时乃祸口，那无荒更同疾徐。信知南来事总异，不但斯人难并居。
照江丹叶一林霜，折得黄花更断肠。商略此时须痛饮，细腰宫畔过重阳。
漓水桥西列炬香，少城楼下变灯忙。儿嬉万里客程远，老懒一龛春梦长。
北斗初高月未斜，五更清露净尘沙。道边丛绕炉香立，多是耆人候翠华。
宋朝受命政维新，魏国称为社稷臣。空使终年读论语，如何不做托孤人。
少林来处岂无因，知有当年面壁人。五叶一花元会得，莫将消息问残春。
郁郁孤城百雉高，当年粉堞尽蓬蒿。清波忽见行人影，惭愧红尘染鬓毛。
莫愁已去无穷事，漫苦如今有限身。二百年来城里宅，一家知换几多人。
吟边喜与故人登，老树无枝石有棱。坐久江潮听渐近，寒山高出白云层。
燕子泥香红杏雨，苕花风澹白鸥波。一年春事闲中过，镜里容颜奈老何。
丝管纷纷日欲斜，隔溪烟火万人家。红桥绿水依然是，不见当年李探花。
在处烟云早晚生，自疑呼吸气皆灵。十年梦寐江山里，今见江山入户庭。
皓首相逢涉四年，君归鄱水我螺川。清风明月思玄度，试展丹青即俨然。
少小离家老大回，乡音难改鬓毛衰。儿童相见不相识，笑问客从何处来。
紫盖突兀青天位，老鹤结巢松树枝。坐看山色净如染，正是东风过雨时。
夏雨春风穷管仲，停云荣木老渊明。断红池馆无人到，犹有黄鹂一两声。
喜时能笑醉能歌，眉映青山眼映波。旧日美如潘骑省，只今瘦似病维摩。
忽然土木见经纶，岭海于今一使君。忙杀多年簿书手，可能谈笑起斯文。
船头吹火卢仝婢，马后肩书颖士奴。安得世间名画手，写予出岭泛湘图。
觉道金绳绝𪩘开，半空花雨湿楼台。长林怪石皆龙象，曾受生公记莂来。
卜筑幽岩怕俗侵，尚通朋好不求深。孤悰只与君知道，为戒妻孥莫浪寻。
卧听秦淮呜咽声，起看江月暮潮平。旧时忆在延真观，玉作芙蕖院院明。
凌晨骑马路新凉，来挹湖边风露香。妙意此时谁共领，波间鸥鹭静相忘。
青精作饭紫莼羹，饱后微吟水上行。不道空山曾有寺，隔溪风送午钟声。
杖藜登览更簪蒿，莫学骚人独𫗦糟。弈世当传张颢印，三公行佩吕虔刀。
贤达何心博令名，直缘身世早相轻。放勋未易酬知己，得向箕山适我情。
羔羊同时缝素丝，抑抑有老尊其仪。如何多善臣子国，犹有北门怀仕诗。
丰年灯景倍风光，歌管千门夜未央。郭北已开驰马埒，城南新敞打球场。
客舍新移近鲁台，翛然一榻少尘埃。丁宁黄耳休惊吠，不是闲人定不来。
至老从生臭革囊，知他费了几盆汤。更言妙触宣明底，埋没光明古佛堂。
虎溪闲月引相过，带雪松枝挂薜萝。无限青山行欲尽，白云深处老僧多。
一犬前趋五马随，赭袍公子跨乌骓。壮游却忆飞狐北，正是春秋出猎时。
青裙妇女采茶苦，白发老人烧笋甘。松寺雨晴宜晚步，杏花风暖重春酣。
长育明分水草馀，驾回元是赴时车。带非故物留何谢，瘗鹿悬鱼此例书。
睿藻昭回侔列纬，时龙顺豫体苍旻。岂同周穆临瑶水，凯乐雍容浃庶民。
月明遥夜见秋高，桂影依稀数兔豪。散发行歌野田上，一樽可慰百年劳。
堂前松竹挺千军，堂外青山万马群。横策时来按文阵，要须笔力起风云。
我去君留十载中，未曾相见及花红。他时住得君应老，长短看花心不同。
从今数到七十岁，一十四度见梅花。何况人生七十少，云胡不归留此耶。
江边岸帻看明月，曾记当年到广寒。万里夜郎天似水，举头何处是平安。
水边杨柳怯秋风，忆昨杏花相映红。心地不随时节变，始知天下有英雄。
石滩联骑雪垂垂，已把南山入小诗。后洞今朝逢折竹，却思联骑石滩时。
璧月团团玉镜台，照人怀抱霎时开。无情最是芦包水，不共西南一路来。
稳睡寒床帖竹枝，宛然奇梦诵新诗。一樽贮却香醪好，留到看山对菊时。
幕府游从盛一时，之人襟宇更瑰奇。西风莫作鲈莼恋，越国江山日要诗。
百丈休牵上濑船，一钩归钓缩头鳊。园中草木春无数，只有黄杨厄闰年。
练瀑飞空作雨声，楼虚月白旅魂惊。相思不道无归梦，自是离人梦不成。
晓枕啼莺睡起慵，日高墙外趁游蜂。桃花零落联蝴蝶，燕子来时春意浓。
乱后风烟异昔年，孤帆一片海东悬。鲁连不是扁舟客，何处长安落日边。
闻道仙幢下九垓，是谁巧引羯车回。慇勤学插朱扉竹，又恐君王缓步来。
才名矫矫擅谈天，瘴海风尘谪几年。憔悴无劳渔父问，三闾心事总堪怜。
前年蹑𪨗念归与，今日乘轩类使乎。千里班春忧寄重，自惭翻属个非夫。
吴郡三年困水灾，昔时从事建麾来。遥知到后疏游燕，不比苏韦放酒杯。
廿年裘马半从军，羞见羊家白练裙。自笑归装轻似叶，不妨多载岭南云。
寂寞空堂欲暮时，钟声断续雨千丝。此中会有西来意，正复庭前柏树知。
练长谁涴墨淋漓，年少偏令太守知。他日王孙求草圣，莫将疏懒傲当时。
新样西风较劣些，重阳还放海棠花。春红更把秋霜洗，且道精神佳不佳。
四绝之中剧最先，山围宫殿锁云烟。当年鹤驭归何处，世上犹传锡杖泉。
岁在龙蛇何足虑，庭疏兰玉最堪伤。故将西汉缇萦事，说与君家老孟光。
入海算沙徒自疲，风前月下几攒眉。即今休去便休去，欲觅了时无了时。
新剃阇梨顶尚青，满村看说法华经。安知世有弥天释，万衲如云座下听。
何处飞来薝卜林，老枝樛屈更萧椮。凄凉杜老江头句，坐对行吟得自箴。
炉烟飒飒对团蒲，暮去朝来只自如。还见人间好时节，群阴消尽一阳初。
去年胡马渡淮流，江北江南处处愁。破虏只今犹遣将，富民何日定封侯。
山西谁家桃李树，半是少年行乐处。去年花谢今年开，惟有人生不如故。
夕然辟恶仙香度，朝结延年帝缕成。愿上玉宸千万寿，薰风常泛舜弦声。
数茎白发感流年，三秀灵芝在目前。何地与君堪一语，云岩高处绝尘缘。
山中毛颖不中书，颂祷惭来一字无。太酌径须从沈老，苦吟时复见黄初。
井底微阳回未回，萧萧寒雨湿枯荄。何人更似苏夫子，不是花时肯独来。
万象森罗总是诗，神机一动即天随。寒梅把酒真游戏，妙意纵横十二时。
子能干父父恭君，圣谕江湖亦远闻。忠孝一门须刻骨，老夫题箑播清芬。
高柱长梁跨急流，淡云寒日使人愁。兵家几度分成败，青史千年记白沟。
堆盘盛喜珠玑满，绕齿乍惊冰雪香。病酒相如正消渴，不妨时擘绛䌷囊。
清夜欢游忽作阴，少时斜月复开林。倩教丝竹陶馀兴，莫惜儿曹解此心。
梦中无字法门开，藏海云涛诈望崖。须信矮人多计较，逢人只道不曾斋。
村落人家总入诗，下驴盘薄立多时。霜陂一掬清于鉴，漱著牙根便忆归。
三日无诗太好奇，莫将胸次恼希夷。不知彭泽缘何事，十七年来九首诗。
少年如此已成枯，我亦重来白鬓须。正使冥冥有知识，不知还认阿兄无。
平生绝少分甘处，身要从师万事忘。霜雁叫群倾半枕，梦回兄弟彩衣行。
客窗风雨夜萧萧，曾剔银缸共寂寥。别后逢君何处所，梦魂时落浙江潮。
踏青来往殊无倦，斗草输赢且少休。更上琼楼三十级，待看春色满皇州。
老病还同叶半凋，经旬门掩夜萧萧。海城都护曾垂访，一片清风慰寂寥。
暮倚高楼因候客，雨来如注复如丝。试看春日洪州道，可是山阴夜雪时。
电眼观山老更真，能分天造一层层。直须擘华尊瀛手，始解铺张入剡藤。
枫林霜冷叶初斑，鸟道行人返照间。忽见南鸿云里度，为谁回首九华山。
东邻安得如渠白，西域何曾有许香。苏二聪明真道著，杏花恐不敢承当。
欲赏寒梅先有期，却嗟人事又差池。西山雪后东风急，应是寒梅烂漫时。
牛渚笑中曾捉月，道山归去亦乘鸾。人间尚有馀缘在，又把尘编倒摺看。
白社非陶社未光，可堪长笛怨山阳。多君弄置当年调，留得横斜满树香。
美如冠玉似陈平，斗罢鸡场塞外行。百战功勋酬圣主，十年贫苦笑书生。
贾谊投文吊屈平，瑶琴能写此时情。秋风一奏沈湘曲，流水千年作恨声。
别来日日动遐思，又值西风过雁时。门掩空斋人寂静，芭蕉叶底坐题诗。
嶓冢山头是汉源，故祠寂寞掩朱门。击鲜藉草无穷乐，送老那知江上村。
莲开宫沼年年盛，香染斑衣叶叶新。愿借琴音奏清雅，薰风凉殿寿双亲。
客子来时菊放秋，桃花开遍尚淹留。长空雁影北飞尽，一夜江声可白头。
风流浑似内家妆，也想春风不分香。从得倾城与倾国，牡丹人道是花王。
正怜香雪披千片，忽讶残霞覆一丛。还似妖姬长年后，酒酣双脸却微红。
诗老毫端别有春，岩前草木也精神。锦囊留得灵犀在，辟尽人间俗子尘。
少时见说饱丛林，宴坐垂年味更深。月印夜潭非有意，云归秋嶂亦无心。
儿时拜舞祖庭前，白发乌纱一老仙。四十四年踪迹远，幼孙涉世亦华颠。
气味相投陈与雷，有时煎点两三回。午窗睡著呼汤急，止渴还应似望梅。
玉藏顽石藕出泥，物以质就知者稀。世间毁誉苦未定，楮君不言公是非。
牡丹曾是手亲栽，十度春风九不开。多少繁华零落尽，一枝犹待主人来。
都城握手意弥温，少小追随莫更论。一别江湖重十载，偶然相见欲无言。
心许回程取道浮，闻君经始入山谋。白云出岫无踪迹，莫去人间作雨不。
雅契名卿柰若何，嘉蔬频送意尤多。生平味此无厌足，恐似当年吃菜魔。
东风池馆雪消迟，雪色灯光映酒时。夜半醉归河上路，马头明月正相宜。
今年花事许迟迟，九十春光已半归。风急杏花吹不脱，落梅无数掠人飞。
杯去浑无勇退时，偶然遇坎亦安之。不教坐有独醒客，便与投醪倒接篱。
虚能游世事如何，齐物庄生古未多。绝似君心全不系，两旁休为种藤萝。
传言天女化时生，毕竟移根种不成。阅尽大官诸本草，上头未有白松名。
开士名流温日观，最能泼墨作蒲萄。君家此本何年物，仿佛前人笔格高。
常思清净世情闲，遥认天平我扣关。莫道玄谈些子是，凤飞鹤宿九疑山。
二年不到宋家东，阿母深居僻巷中。含泪向人羞不语，琵琶弦断倚屏风。
衰年且喜志微伸，镜里惊看白发新。何日得游云水去，秋江鸥鹭淡相亲。
一念正时便是惺，要知念处也无情。无情知见真知见，到了参前即性灵。
重台栀子玉攒花，初夏湖山一供嘉。三嗅馨香几欲泣，年时曾食故侯瓜。
郭外盈畴草又齐，十年犹负带经犁。未应五斗能留我，端为痴儿索饭啼。
瘦筇随意步晴沙，困卧江头野老家。桃李盈门春寂寂，莺惊睡觉一床花。
风倍凄凉月倍明，人间占得十分清。可怜宋玉多才子，只为多情苦怆情。
八曲悠然眼界开，溪山如此可能回。兹行须尽平生兴，未卜何时得再来。
狠石年深已绿苔，金焦千古画图开。浪花半角残阳里，曾见乾坤百战来。
九衢尘涨拂朱颜，日日追趋紫禁班。却忆旧时吟啸侣，几回清梦落溪山。
纺车才了办缫车，涧水当门足沤麻。输却官租偿却债，今年犹剩百斤茶。
携茶时复过幽亭，寄目悠然上杳冥。好是园林争秀发，梅花白白竹青青。
处世卢生何太苦，也曾枕上见荣华。当年不与黄梁梦，白首青春空自嗟。
只把南枝作雪看，一般风韵照人寒。当年儿女还知此，定借君来答谢安。
潇湘何代泣幽魂，骨化重泉志尚存。若道地中休下泪，不应新竹有啼痕。
坐看青苔欲上衣，一池春水霭馀晖。荒村尽日无车马，时有残云伴鹤归。
铢衣犹是旧霓裳，带得清虚府里香。今日轻分三万斛，乞他人世绿衣郎。
城脚粼粼水一陂，水边杨柳映旌旗。青郊绿野无穷意，寒食清明三月时。
十年江海叹离群，才得逢君又送君。明日高楼凝望处，几重山水几重云。
分得瑶池种最奇，半含香露尚开迟。风清月白东篱畔，犹忆江边欲堕时。
饶他白发倍耆年，那得三朝无恶缘。一刻未离一刻苦，争如长夜却先眠。
君家尽是我家山，严子前台枕古湾。却把钓竿终不可，几时入海得鱼还。
远山崷崒近坡陀，千室深藏宛一窝。莫道窝中无胜槩，须知平地有风波。
二月已破三月来，蝴蝶忽然满芳草。正是归时君不归，及至君来花又少。
思君岁晏雁翩翩，况复东篱花可怜。欲折一枝遗远道，凉风细雨拂阶前。
经营世业纡长算，进止王门肃令仪。机巧纷纷都看破，了知诚确是根基。
千载仙居已渺茫，道山佛屋自相望。春花秋草年年事，却作游人歌舞场。
上沃泉甘野水边，乌菘紫芥各纷然。主人为尔都忘味，更伴清斋六十年。
驽足应须日夜驰，丁宁莫枉一男儿。工夫彻后开眉看，万里青天月出时。
流滞江边鬓已霜，又闻春鸟啅朝阳。他时北去怀陈迹，寒竹疏梅黄土冈。
宝刀和雨剪流霞，送到彭村刺史家。闻道名园春已过，千金还买暨家花。
疾风吹雨打窗时，客睡昏昏半下帷。快意平生浑一榻，是中真乐几人知。
行尽翁源山万重，高人喜遇粟千钟。可怜老却观书眼，不识云间一个峰。
江南地暖少严风，九月炎凉正得中。溪上玉楼楼上月，清光合作水晶宫。
百里边城倒马关，白羊口外戍兵还。恩深一剑封侯晚，已觉风沙老客颜。
一自英台魄化时，生来长是宿芳菲。伤心只欠含章梦，不得枝头作雪飞。
久违曾闵膝前劳，翻得龚黄意外褒。但使亲年多过百，人间一品未为高。
身世浮云无定迹，客中二十四回秋。故乡此夕逢佳节，闲看星河彻夜流。
老来诗思如焦谷，自愧霜毫来故乡。乞与杨家枣心样，要将掣管试诸郎。
清明微雨欲开时，收拾狂香付整齐。但得浣花春在眼，不须枝上杜鹃啼。
春风并力著寒梅，浅白轻黄一道开。竹屋西头如有路，扶藜不问主人来。
麦垄瓜畦桑枣墟，晚菘早韭剪春馀。人言市远无兼味，城里时新恐不如。
船头钻入北来风，继日连宵闭短篷。多少峰峦多少意，一齐收在枕屏中。
夜窗松月旧家风，宦海飘流鞅掌中。但觉年年添一岁，不知齿豁与头童。
姓陶令尹今何在，空补陈编归去来。安得春江作春酒，百年长与子衔杯。
园林随意美芳菲，乱刮仙人五色衣。几日团团花上茧，一时便趁好风飞。
赤骨萧然巳露形，更堪橐盖逐狐精。年来赌去千金駮，但任跛驴三脚行。
有马齿加疲且劣，欲求中驷问将军。为言身老趋朝熟，只要驯良不挠群。
谁道园中少物华，桃花开尽到梨花。霏微小雨添颜色，不用人家锦障遮。
观鱼惠子台芜没，梦蝶庄生冢木秋。惟有清淮供四望，年年依旧背城流。
□□□□□□□，□□□□□□□。□□一声争理鬓，官家来奉万年卮。
城山饮罢冷侵衣，湖上重来月满卮。未爱疏篱黄菊日，最怜秋水白云时。
淅淅金风吹玉扉，夜深清露坠罗衣。谁言欢逐昨宵去，银渚含情似未归。
川上轻风正满旗，幽寻不惮进舟迟。兰桡过后汀烟合，却见惊鸥自下时。
白日几时生羽翼，金丹负我不神仙。东家茗碗频分啜，两腋清风也可怜。
江北江南路几千，春风容易老华年。谢家兄弟多相似，不识何人是惠连。
万里来朝拜宠归，琵琶下马册阏氏。虚传千古和戎话，不道当年虏自衰。
五云高护凤楼深，风度时来断续音。楼上君王自听得，尽知合院动秋砧。
工夫靠里方为学，时习奚分幼壮年。何幸席闲提掇紧，最明新处是陈篇。
万珠寒涌碧琉璃，山色天光湛一池。客本喜泉泉喜客，阑干倚遍立多时。
两片云飘各不知，忽闻万里话相思。开缄看取行行泪，多少胸中不尽词。
书来赐以兰溪酒，下视潘葑奴仆之。吾老尚能三百盏，一杯水不值吾诗。
会写峨眉玉局真，远看前辈画麒麟。此翁此画不常有，宜并银钩绝世珍。
来时梅萼粘残雪，归日桃花簇绛罗。农事不妨河事了，齐声连路踏春歌。
近年诗友东西去，赠子骊驹愧不多。古柳渡头音调别，沧浪闻处夜深歌。
碧梧翠竹论清修，介石由来君子德。盛年学业在操持，写向书斋作三益。
听罢杨花听竹枝，上楼偏是下楼迟。片云岁晚皈何处，江水东流无尽时。
燕颔鸢肩都易写，从前只道点睛难。近来阿堵君休问，灯下时将颊影看。
行到深村麦更深，放低小轿过桑阴。再三传语春寒道，好为农家惜绿针。
煌煌玉烛四时平，顺气熏蒸万物成。谩说蓬莱宫里橘，宣和殿下荔枝生。
数拳培𪣻小亭前，涧壑峰峦亦宛然。不似壶公暂时幻，主人留结著书缘。
老师身今七十六，老师心亦七十六。梦中沈却大法船，文殊顿足普贤哭。
莱子杯盘别样香，春浮亲面日相羊。老夫底幸沾馀沥，却笑无鱼客孟尝。
它日江淹曾赋恨，几人颜驷尚潜郎。年来春事稠于发，莫把哀丝为急张。
误将鹦鹉教诗成，每到人来唤姓名。从此西园踪迹少，万丝烟柳锁春晴。
何人不羡济川功，策石虚传大海东。莫笑老为题柱客，当年曾住玉华宫。
春水溶溶鉴海平，风潮相送一朝程。如何令尹来消息，三日同年听橹声。
青蕊重阳不堪摘，重阳已过菊方开。不将时节较早晚，且折霜蕤浸玉醅。
岁月陶镕两鬓毛，坐看时事尔滔滔。可能只袖区中手，镇在湖亭读楚骚。
龙性繇来不易驯，青天蜀道一归人。拈将海国秋山翠，得似峨眉雪后春。
徒劳官职在天涯，一望家园一泪垂。不是虎丘多胜概，拂衣归去已多时。
昙阳观头夜香焚，袅作轮囷三素云。若到幔亭应少住，为余持赠武夷君。
魏帝当时铜雀台，黄花深映棘丛开。人生富贵须回首，此地岂无歌舞来。
打包行脚为寻真，偶与苏仙作近邻。万里移来今有伴，叩门时许访幽人。
废垒迢迢睥睨连，两堤横截锁苍烟。柳丝系得春光住，画舫时时杂钓船。
加趺坐地受朝参，贵贱相逢道撒蓝。不解低头施揖让，谁知屈膝拜三三。
凤翥龙蟠字字奇，陶泓汤沐向斯池。波心雨后一鱼跃，犹似当年吞墨时。
弱冠同怀长者忧，临岐回想尽悠悠。耦耕若便遗身老，黄发相看万事休。
树边久立任衣单，为爱天香彻骨寒。脑子斛量犹觉臭，安知人世有沉檀。
古者四民今六民，为添释老不耕耘。三农重困皆因此，况有张颐百万军。
药粗野老偏称效，诗浅山僧妄谓工。怀饼裹茶来问讯，不妨一笑寂寥中。
有怀佳伴每忻然，岁晚相看不待言。应笑老身山涧曲，年年炙背只晴暄。
频岁崎岖道路劳，江山妙处属吾曹。欲将一笼盛归去，安得并州快剪刀。
许公碑石尚参天，科斗消磨不记年。公子经纶唐第一，乡邦述作近谁先。
初移湘水一枝春，剩馥还欣为我分。梦入山房三十树，何时醉倒看红云。
鹤作精神松作筋，阶庭兰玉一时春。愿君且住三千岁，长与东坡作主人。
夕阳潮挟飓风来，欲渡琼南舟却回。望断所欢愁不见，青青一髻是擎雷。
心情犹在未收时，却顾花闲影渐移。不道春来添几线，日长只与睡相宜。
眼看几日春将至，向道残年病可哀。未到百龄何足虑，独怜彭祖已成灰。
石榴花开光照屋，胡桃叶大阴满帘。焚香终日对客坐，时有白云来纤纤。
闺中少妇不曾愁，春日凝妆上翠楼。忽见陌头杨柳色，悔教夫婿觅封侯。
穴壁邻光夜不迷，鸣珂曙色待金闺。畔龙城里龙归去，龙友何年过玉溪。
百年诗酒乐时雍，清比梅花劲比松。长忆桥门联上寿，举觞惟愿福来崇。
老懒作魔忧采薪，造化小儿来苦人。范张约冷负鸡黍，笑杀榴花瓮底春。
参差琳馆碧山齐，云拥疏松望欲迷。野老忘机自来去，忽惊麋鹿各东西。
寒食都来数日闲，颜卿家帖到今传。此公刚鲠无情煞，到得春时也自怜。
江蓑许共白鸥群，万里秋帆又水云。不是苦留君不住，老夫无地可留君。
厨供樱笋上春盘，把酒留春少住难。祇是檐花前夜雨，明朝便作酿梅看。
又将书剑出孤舟，尽日停桡结远愁。莫道江波话离别，江波一去不回流。
生憎市酒赤如霞，难效当年老阿嘉。一任花前杀风景，破除旧赐小龙茶。
未知今日定何日，道是好晴难得晴。来怕春风花底散，归愁暮雨树头生。
桑柘阴中日日行，只闻犬吠与鸡鸣。此时身在烟云上，眼界不知如许明。
范公震泽跨龙来，锁向湖滨不放回。翠鬣苍髯时一奋，孔堂白昼起云雷。
藏里黄棺壑上船，春风秋雨自年年。觉来天地终归尽，炼得丹成亦可怜。
几点归舟破暮烟，数行雁字落霞边。世间安得王摩诘，为写琴川作辋川。
一任衡门可雀罗，时容攲枕听悬河。因君小试屠龙手，要与午窗降睡魔。
树隐肩舆行款款，花催春鸟闹关关。苏公渡口云连水，宗道庐前雨满山。
还他谷老三杯酒，输却羊昙一局棋。前路逢人如见讯，为言长处在愚痴。
寒倚阑干映日浮，高楼胡笛满天愁。北风衰草蓬蓬尽，任是初年亦白头。
宣平坊里榆林巷，便是临淄公子家。寂莫画堂豪贵少，时容词客醉琵琶。
身世兼忘了幻因，饱闻尘网不关身。病根未解依谁住，试向毗耶问主人。
江湖日夜数归期，乾鹊声声晓为谁。篱菊忽惊银灿烂，畦蔬时接翠葳蕤。
赖婆桥下粼粼水，几见居人说废兴。自笑年来车马迹，得如桥畔白头僧。
黄屋巍巍坐九天，烟云千叠蔽婵娟。流莺回首宫墙远，妾负红颜二十年。
别时圆月照江天，不见人归见月圆。那因得并清光转，夜渡梅花到尔边。
风雨经旬只闭门，朝来倚槛已春深。不知花片飞多少，但觉江城满绿阴。
休嗟光景速于飞，为爱春从柳上归。好是新年添一岁，却知今是与前非。
太平宰相十分贤，惜也天书一发愆。只为尊珠曾受赐，婵娟不与驻长年。
世涂偪仄动逢尤，山似高人色颇骄。寸碧亭亭还绿绕，知音不待爨桐焦。
夏庭锧斧亦遭逢，俎豆关祠代代同。却道头颅刚直甚，悔将主过博臣忠。
白头垂泪话梨园，五十年前雨露恩。莫问华清今日事，满山红叶锁宫门。
罗浮敌体似夫妻，离合时时影不齐。瀑水中分烟雨外，浮东忽似在罗西。
回头犹见折腰时，才到朝班便得麾。谁合相从公外乐，玉鳞新出使君池。
小年轻别庐山道，林下微吟夜更幽。影落人行半岩月，五更风露一山秋。
金英翠萼带春寒，黄色花中有几般。凭君与向游人道，莫作蔓菁花眼看。
雒坛爟火夜升烟，卤簿如云绣色鲜。万姓欢呼还感泣，此生重遇太平年。
古木阴阴石枕溪，千年冷浸谢家诗。池塘青草年年换，惟有红泉似旧时。
山囿遥遥合世官，事嗟成往尚何观。新知益比故知少，纵有竹林无复欢。
镜中日日鬓毛衰，八十还思七十时。风月不知人意绪，酒醒梦断又催诗。
谁信华胥在小斋，人间万事总忘怀。闲来展簟看山卧，山气新晴夕更佳。
兄弟当家子若林，情怀偏向酒边深。里中恶少多相侮，不设机关半点心。
疏懒而今成自然，醒来不是听鸡年。霜风一夜寒多少，重理禅衣覆足眠。
昔年曾赋万松轩，一饭松根有俗缘。旋摘黄花傅白酒，真成东老对回仙。
绿树残莺偶一鸣，听来方解忆山行。今年不是逢余闰，已过春光半日程。
屋里琴书屋外田，绕庭松树古藤缠。何时却遂东山约，闲伴先生乐暮年。
几载游山成负约，千年有寺未曾登。却因名利经行此，羞对林间问我僧。
老态龙钟疾未平，更堪俗事败幽情。纱幮笛簟差堪乐，且听萧萧暮雨声。
碌碌红尘三十年，一官今喜赋归田。此行正值鲈鱼美，好向鄞江买剑船。
紫金沙路明珠阙，浴罢龙儿洗明月。待来人世等麻姑，只被尘埃污罗袜。
古洞幽深绝世人，石床风细不生尘。日长一觉羲皇睡，又见峰头上月轮。
五十馀年别故山，今朝底事挈家还。老来报本思宗祖，不为豪夸里巷间。
帆风不饱橹声迟，正是波平月上时。今夜不知何处泊，买鱼沽酒犒舟师。
邻家争插红紫归，诗人独行嗅芳草。丛边幽蠹更不凡，蝴蝶纷纷逐花老。
膏肓泉石痼烟霞，半世游山不著家。老入蒲团三昧定，坐看穿膝长芦芽。
片片秋田总过犁，满原晴色树高低。欲从父老诹生聚，清昼无缘驻马蹄。
看尽新词听尽声，未能高和耳徒倾。聋身纵作岐山老，争得闻他彩凤鸣。
东郊格斗已三年，虎啸狼嘷尚满川。素女遗编何处了，钱塘江月净娟娟。
我来欲问小乘禅，惭愧尘埃未了缘。忽忆去年秋夜话，共听风雨不成眠。
醉乡天地谁开辟，光景冲融古到今。明月清风一长啸，杯中时见昔人心。
别墅相望汉水傍，少年不省问丰荒。那知五十叨为郡，日为邦人虑雨旸。
晋阳襦裤歌来暮，洛宅衣冠动去思。若到参虚念嵩少，北园南望下楼迟。
万古寒潭数曲山，红尘不到白鸥闲。先生自是生涯淡，却厌浮云满世间。
年来病倦厌寻山，且寄青泠白水间。最爱杨师旧茅舍，频来借榻伴高闲。
孤芳老干雪崖重，六出春涵造化工。千里西湖魂梦杳，紫箫吹断月明中。
黄艳花前白颔翁，忆君诗思入霜风。如今相去犹未远，明年把酒望江东。
高士沉迷簿领书，有时红糁缀玄须。定知不著金柈贮，儿女心情本自无。
西去曾悲鸟道沿，东来又骇畏途鞭。如何一舸西江上，放溜乘风不用牵。
光碧堂前催赐衣，少年天女弱腰围。而今花样新奇甚，不用银河织锦机。
频年失志卧林丘，正赖佳人慰四愁。欲写三闾哀怨曲，今无丽玉引箜篌。
能祖南归道便南，亦非一指与谁参。等闲祸水三千劫，都扣真人火一龛。
蜀葵萱草陈根在，金凤鸡冠著地栽。并作暑天庭户景，深丛时见一花开。
今年春事太相催，夹道迎风锦帐开。为问括香诸使者，明朝应见惜花来。
卧雪年深懒跨驴，客来犹未下庭除。心闲自觉渠输我，诗好还应我让渠。
膻羊腥犬沸中原，五岳之中四岳昏。节义衡山独不辱，万年千载戴明恩。
题诗倚醉字横斜，不忍重看感岁华。白发年来心尚在，手持纨扇索惊蛇。
天临北极郁崔嵬，玉帛年年万国来。君王二月南巡狩，春水朝宗江汉回。
冠绂承恩下赤墀，凤池人赠凤凰枝。南都昼永文书简，展玩时吟卫武诗。
道人作喜每逢场，一束乌薪发电光。便使樽前化红袖，不妨笑杀许旌阳。
忽思十数年前事，只似今朝昨日间。堪叹梦中犹有梦，浮生能得几时闲。
竹摇清影罩幽窗，两两时禽噪夕阳。谢却海棠飞尽絮，困人天气日初长。
下马连声扣竹门，主人何事感遗恩。回头泣向儿童道，重见甘棠旧子孙。
南路蹉跎客未回，常嗟物候暗相催。四时不变江头草，十月先开岭上梅。
自说嵇康七不堪，上教持节向江南。江南父老应相贺，见说清明似晦庵。
竹扉半掩不须敲，掠面融风著柳梢。燕子不知春寂寞，自衔泥补去年巢。
绝代红颜众所降，休将春色怨秋江。若耶溪里分明见，一入吴宫自少双。
不为栽松种茯苓，祇缘山色四时青。老僧只恐移松去，留与青山作画屏。
一山双脉两翁藏，最久凋零长一房。谁道败墙荒草里，冢中枯骨昔金章。
梦归才喜觉还悲，长说归期未有期。莫怪灯前重垂泪，一千里外对眠时。
幽情寄态动风骚，大巧如春未奈何。莫怪近来诗句少，只嫌吟后客情多。
茅檐日暖卧寒林，过午老翁鼾睡声。扰扰红尘山下路，晓霜残月有人行。
独醒长爱众欢酣，酸苦随人却嗜甘。好客不知弹剑铗，闻公风味可无惭。
林皋霜老红初冷，岩畔烟虚翠欲消。记得山阴曾访隐，一筇秋色度溪桥。
尽日阴云蔽太虚，夜深却见太阴亏。老天故露妖蟆恶，要索卢仝寸铁诗。
蟠桃浪占三千岁，琪树虚传十二城。争似此花常在眼，风吹日炙四时荣。
墙西绿树杜鹃声，老我何堪侧耳听。我自赋归归不得，不须苦语更丁宁。
南望潮阳百粤偏，楚乡犹隔路三千。故人不谓君侯远，恩在黄金拜赐年。
一枕梧堂乱叶飘，新诗何处掷琼瑶。数篇风骨崚嶒甚，可道青衫业未消。
九日龙山盛管弦，此时司马亦醺然。不因席上西风起，谁识参军孟万年。
彩服当年尚黑头，鸣铙打鼓下扬州。老来却到经游处，一曲烟波一曲愁。
盏里浊醪无宿酿，瓶中脱粟有孤炊。忍贫不彻来投佛，坐听松风无限时。
日长渐有简编乐，春半已将樱笋来。无数青山相慰藉，有时明月共裴徊。
超超迈俗郭有道，育孤事嫠如古人。莫言壁立贫至骨，鸡黍自是延嘉宾。
东山茅屋野人家，谢傅蔷薇春著花。入市懒骑从事马，开园时种故侯瓜。
满地霜芜叶下枝，几回吟断四愁诗。汉家若欲论封禅，须及相如未病时。
泪寒鳏枕月来尽，记得前秋作伴时。痛剧夜分常隐忍，愁声不令醉人知。
背郭晴云绕洞门，依然飞盖旧西园。四时卉木皆春色，最可留人倒绿尊。
半夜儿童汲井花，老夫病渴漱云牙。八公德水何须问，甘露清泠在我家。
一室长关谷底泉，儿孙阅过几霜颠。松根夜壁时来往，不省人间有睡眠。
受金纵敌将何知，曹沬功名失此时。雁足不来貔虎散，沙头蚌鹬谩相持。
卜筑华堂已八年，花因旧植有新添。广寒何待中秋到，明月清风即步蟾。
行比先民老更成，耻随流俗竞浮荣。家山日暮愁云起，留得庵居朴字名。
潮州东门鳄徙溪，行路萧萧猿狖啼。可耐曩时勾漏令，云车更度郁林西。
未曾衰谢断人肠，拗折何因委道旁。却忆人时情漫切，镜台从此恨眉长。
我今之年六十金，岂意倭奴绊此身。罗汉松楸何人扫，百年堪恨不生辰。
平明彩仗幸琳宫，紫府仙童下九重。整顿珑璁时驻马，画工暗地貌真容。
春日纷纷一段奇，无言桃李任春欺。要须及热芦湾去，莫看风吹雨打时。
剖符开国重元功，簪组蝉联奕世封。莫道将门惟富贵，一心图报在精忠。
一片白云千丈峰，殿堂楼阁架虚空。山僧不语卷帘坐，遥看世间如梦中。
绿暗丘园已暮春，还山堂上会乡邻。明朝却上燕南道，依旧征衫满路尘。
丝雨绵云五月寒，淮堧遗老笑儒冠。行军元帅来相探，折送驼峰炙一盘。
重来端复解征鞍，清夜溪风六月寒。欲写经行二年事，平林须入画图看。
书画生憎世上尘，不嫌蓑笠渺无津。扁舟去住浑林间，了是江湖旧散人。
忆别乡园岁两徂，当年玄发尚盈颅。故人久别重相见，尽说今吾非故吾。
堤树枝条老更成，岂容他处夏阴清。东风不惜吹芳草，绿满鹅儿燕子情。
直缀还绦岸幅巾，三年海外见来频。鬓髯若为添霜雪，始觉衰容更逼真。
独立吴山望越山，海门人去几时还。故乡犹隔苍茫外，一点征愁落日间。
俯为江山特地来，势须时暂走尘埃。稍闲便著携官酒，一酹吴王旧钓台。
渐老花羞人不羞，枉因风雨结春愁。意行忽欲江东去，锦帐三分半未收。
细雨霏霏下钓台，冲烟小艇截江来。不知取得鱼多少，鼓棹如飞唤不回。
藕花居外柳垂丝，水浅舟胶未进时。望断南屏山下路，竹房僧老坐吟诗。
先生仙去几经年，赤壁依然浪接天。去棹来舟相指示，曾游元祐玉堂贤。
谩说人间假像真，老君形相亦虚言。岩前瑞气归宸翰，佛子年年□国恩。
郑重多贤辅圣君，不才自合老烟云。儿童课罢书堂寂，种竹栽花日又曛。
疏篱烟雨数枝斜，行路于今五见花。又向闽山和月摘，坐令流寓叹年华。
闻道今晨看洞回，老龙眠处宝千堆。灵珠已落君侯手，枉著明驼夜半催。
有生不酿羔羊酒，无日不诵羔羊诗。贤哉蔡子勇成癖，自励要如三代时。
少年意气十分强，河广期凭一苇航。老去结庐渔舍畔，笑看凫雁往来忙。
槐花雨润新秋地，桐叶风翻欲夜天。尽日后厅无一事，白头老监枕书眠。
万柄绿荷衰飒尽，雨中无可盖眠鸥。当时乍叠青钱满，肯信池塘有暮秋。
瑶池高宴奏清商，偷得蟠桃带露尝。莫道仙凡便成隔，时时青鸟向人翔。
乔木超然兀老苍，一坡盘礴转崇冈。山翁偶坐谈何事，应赏江风一味凉。
新诗绝笔声名歇，旧卷生尘箧笥深。时向歌中闻一句，未容倾耳已伤心。
昔年曾过敬亭山，花雾濛濛湿翠鬟。别后山容应不改，凭君传语慰孱颜。
手植山松二十年，只今翠色已藏烟。百年未尽终当见，雾鬣风髯上拂天。
蜀山苍翠陇云愁，銮驾西巡陷几州。唯有萦回深涧水，潺湲不改旧时流。
飞飞绿凤挂梅梢，犹记来时雪拥袍。今日归舟新淦路，担头稚子卖樱桃。
廿年作伴是相知，每岁花开红满枝。可惜一朝零落尽，暗香疏影问谁之。
一日东冈上几回，百重云水隔苏台。遥知别后诗无数，黄犬归时总寄来。
石室香凝万虑空，制成新操付丝桐。寻常莫叹知音少，流水高山百世风。
洛城曾与公相别，已为人生老别难。今作绋讴成永诀，满襟悲泪转汍澜。
文星又转作郎星，晓握兰香上玉清。屹立太微东北角，是非时与上台争。
处处鸡豚竞赛冬，皆言太守致年丰。老农记得庄生说，姑射仙人恐是公。
春日融融二月晴，春风蔼蔼百花明。少年嬉逐正应急，何处歌箫走马声。
百亩良田不间畦，息耕亭畔曲江湄。五年不踏江头路，明月清风午夜思。
漏声穿竹夜霜清，尽著功夫伴短檠。睡足梅花半梢月，虚徐老鼻学香生。
远冲岚雾香如故，再照春阳色转红。亲手满瓶添净水，一时回献梵王宫。
不才无计谢朝簪，流水年光七十三。盘古螺湖松柏地，梦魂夜夜到江南。
别后寒梅几度开，前时骥子尚婴孩。愿言他日相逢处，莫问客从何处来。
庞眉齐考两如宾，欲把香醪慰远人。报道闻糟也应醉，一枝聊息梦中身。
梦笔桥东夜系船，残灯耿耿不成眠。千年未息灵胥怒，卷地潮声到枕边。
富贵从来我自知，商岩霖雨偶愆期。祇应须鬓年来改，不及高宗梦里时。
孟家种柳东城去，临水逶迤思故人。不似当时大司马，重来得见汉南春。
投老归来一幅巾，尚私荣禄备藩臣。芙蓉堂下疏秋水，且与龟鱼作主人。
周生两马齐两鞭，京指长安镐在山。今夜尊前看秋月，明年秋月忆尊前。
乾淳老人气岳岳，破冠穿履行带索。撑肠拄肚书万卷，临风欲言牙齿落。
坤元厚德孰能名，履正怀冲本至诚。自是从容常中道，非因欲待晏阴成。
道眼如如了色空，维摩方病散花中。杜陵有酒勤相觅，留俟清斋出梵宫。
一剑横空星斗寒，甫随平北复征蛮。他年觅得封侯印，愿学幽人住此山。
竹马儿童已失真，且寻春色莫寻人。溪山不似当时见，只为交游半是尘。
颜范遥同异代心，琳宫香火道缘深。诗家风味今谁在，定访弥明与共吟。
水流花片湿轻红，多少英雄逐晓风。三百馀年歌管地，数声欢怨不相同。
县官发廪存鳏孤，民气未觉回昭苏。老农向我更挥涕，陂坏渠绝田苗枯。
颠风作力扫阴霾，白日青天四望开。好个台山真面目，争教坡老不曾来。
雨洒江声风又吹，扁舟正与睡相宜。无端戍鼓催前去，别却青山向晓时。
枯楠病橘三千年，迟尔归来一粲然。就里风花并雪月，招呼不用一文钱。
老催人去乐沧浪，十幅轻帆便可张。尚有选材王事在，夜深来此校文章。
无多白发不教催，一月童颜驻一回。吾道自令颜色好，金精石髓本尘埃。
慧性元从戒定薰，百花潭水洗僧裙。个中力量真超绝，故老尚传娘子军。
扶疏桂树月中生，谁遣人间伴大椿。桂欲芳时椿正老，等闲相伴八千春。
周匝将临壬戌岁，定鼎门前春色异。一千日上少三镮，再入和羹宜尽瘁。
南鸿北雁年年客，有个生涯主不知。撼动从来忧乐事，夜窗风叶响棠梨。
天生三个老冤魔，狭路相逢没柰何。□把肚肠搂抉看，曲于四十九盘多。
当垆一啜手煎茶，迎客桃花户外斜。闻得博陵崔护道，不知今日是谁家。
北风吹雪渡河关，家近潇湘梦亦闲。犹胜寒环旧时雀，孤飞正在纥干山。
来时见我江南岸，今日送君江上头。别后料添新梦寐，虎惊蛇伏是通州。
一领征衣半泪痕，思家何日不消魂。桃花落尽莺声老，犹自飘零客蓟门。
功名有念心常醒，更鼓无声夜更长。天运乾乾同转磨，鬓毛能不几时霜。
忆别龙湖才几时，天涯霜雪净须眉。君今复自龙湖至，鬓里有丝君自知。
知君学地厌多闻，广渡群生出世氛。饭色不应殊宝器，树香皆遣入禅薰。
照耀乾坤大道光，神仙隐见不相妨。非凡非圣能回向，始信三天日月长。
担簦负笈出西陲，两度金门射策时。今日凄凉歌陟屺，客窗清泪只空垂。
五凤楼边一疏来，含香抱玉夜徘徊。自甘书记还题竹，谁道司丞去咏梅。
夜半舟移世事非，回头沧海劫尘微。千年辽鹤归来晚，畜眼何人识令威。
留伴君家老圃芳，月中馀荫带天香。愚公纵有移山力，不入当年花石纲。
亡人奔走霸图开，与块终为贾祸胎。愧杀阿婆轻一饭，博将庙食万年来。
老来应不耐尊拳，夜壑悠悠不记年。人事祇今如梦寐，忆君空有泪如泉。
山中冰雪惯曾经，百岁长存铁石心。江海萧萧风雨夜，倚窗祇听老龙吟。
日暖飞花近鬓丝，相留一醉本无期。明年此日知何处，立在清朝白玉墀。
翠盖阴森高隐鹤，修条屈曲暗藏蛇。闲来兀坐莓苔石，时见山禽扑落花。
佳人唯是惜韶年，懒向红窗理管弦。锦席安排胡蝶局，深宫不忌赌金钱。
圯下相逢南北人，三邀不倦识天真。十年却见谷城下，寂寞同收一梦身。
清凉世界竹如云，旧日君王爱此君。时代改迁龙变化，荒山啼鸟不堪闻。
何年斲就峄阳桐，律吕音谐指下工。相业当时勤燮理，心同虞舜鼓南风。
老节逢春欲破空，草堂斜挂翠梢风。山僧一段萧疏意，食肉人休到此中。
坐中七叟推年纪，比较前人少几多。花似锦红头雪白，不游不饮欲如何。
澹庵老荐此诗人，屈道何妨可致身。负鼎干汤公岂肯，本来馀事压黄陈。
感慨文山别集章，白头老泪几淋浪。若言君父无情者，除是当年赵子昂。
介然谁主复谁宾，风月婆娑却自亲。留得清名传野史，未妨白眼向时人。
团栾话里老庞衰，一妹仍从海浦来。孤苦尚馀兄弟乐，如今虽病也眉开。
老气如虹久屈蟠，把茅容易入深山。长庚未话先肠断，冷债如今要得还。
天闲十二皆龙种，风骨棱棱画不成。内苑曾经调习后，牵来时向御前呈。
姑射仙人冰雪肤，昔年伴我向西湖。别来几度春风换，标格而今似旧无。
火冷空斋夜掩霜，明朝新岁在殊方。故乡亲老谁相守，独对寒灯泣数行。
自将纲铁铸吴钩，一道风霜冻不流。日暮满天风雨恶，不知何处是廉州。
黄冠道士老而癯，相对谈玄一事无。劝我莫教沉宦海，人间亦自有仙都。
披图何事首重搔，为忆名山入梦劳。万仞芙蓉青九点，年来紫气为谁高。
郑虔能画又能诗，独立经营雪霁时。曾向湘江拿钓艇，卖鲜沽酒鬓如丝。
不服丹砂不养真，老来天与健精神。自怜五十头垂雪，始见人间百岁人。
会稽笔法老无尘，今代闲闲是后身。只有爱鹅缘已尽，举群还付向来人。
怜卿万里别西秦，与我鸳鸯共一身。不道秦嘉异乡里，秦嘉元是陇西人。
山泉祗道因茶胜，谁识尊中绿倍嘉。好倩老僧通水脉，百杯扶醉更烹茶。
岁月惊从愁里过，梦魂不向别中分。当时最是无情物，疏柳斜阳若送君。
数行书里两章诗，坐诵行哦昼屡移。赋当疏雨梧桐日，题就扶疏夏木时。
柳老春深日又斜，任他飞向别人家。谁能更学孩童戏，寻逐春风捉柳花。
烹煮清风两腋生，枪旗空复撷其英。如今共把春风碗，莫道须端与研泓。
眼力无穷面面窗，知君心不在西凉。聊将浮世两茧足，共借明朝一线长。
灵山无法与人传，临济宗风尽灭门。唯有道人知此意，赤心扶起破砂盆。
斜倚银床理玉筝，数声子夜不胜情。晚风莫送东邻去，多少愁人梦不成。
杨家墨妙世间稀，曾是明光敕赐归。今日画图流落处，断香残粉思依依。
几年依样画葫芦，自作葫芦学佛徒。一笔从今勾断了，一瓶一钵任江湖。
败箧冲霜思往岁，旧游如梦慨平生。鬓华已逐心事老，溪水祗如前日清。
火衰水劣病馀身，未散虚空一聚尘。更欲强招年少客，折花同赏梦中春。
太平时世屡丰年，胜事空闻父老传。郭外桑麻知几顷，船头鱼蟹不论钱。
奇绝鹰熊听涧图，眼明画意近年无。子房借箸旋销印，此是人间大丈夫。
九十春光事已非，翻阶红药尚天机。画工点染成生色，说与东君少待归。
十里溪山别两年，忽闻消息为欣然。把书檐下往来看，不觉人行到面前。
采石仙人放小舟，荆州老子上南楼。平生风度归遐想，今日还逢第一流。
儿时吾亦寄君州，细细听君说旧游。处处绿波通酒巷，女郎多在采菱舟。
此地重来已十年，林庐水槛故依然。过门不是忘相见，刚有东风送客船。
一帆风便到吴江，江上飞来白鸟双。舟子饭时吾梦觉，起看新月坐篷窗。
曲江春半日迟迟，正是王孙怅望时。杏花落尽不归去，江上东风吹柳丝。
华缨孔帽诸番队，前导伶官戏竹高。白伞葳蕤避驰道，帝师辇下进葡萄。
一度林前见远公，静闻真语世情空。至今寂寞禅心在，任起桃花柳絮风。
含桃庄主后园深，繁实初成静扫阴。若使明年花可待，应须恼破事花心。
风雨归来问小奴，药栏花架费人扶。黄昏雨歇茅檐月，只有木犀对老夫。
与君相见且歌吟，莫恨流年挫壮心。幸得东风已迎路，好花时节到鸡林。
望幸君王辇不来，香尘甘自老青苔。当时幸有和亲约，得向呼韩笑口开。
诗困权时卧竹窗，梦闲随雁到衡阳。觉来落日窥帘影，茶鼎松风泼鼻香。
花前静榻闲眠处，竹下明窗独坐时。著甚语言名宇泰，林间自有翠禽知。
落星江水接天流，花絮飞时暮雨收。波底鲤鱼东去否，尺书烦汝到扬州。
梦断高唐几度秋，白杨风急水东流。可怜艳骨知多少，青冢垒垒尔独留。
蜀政贪残岂自全，母心直向死方安。如何三度专方面，不博庭闱一饷欢。
莫倚行台怯酒醺，一杯父老送慇勤。白云岭上虽无数，未敢持来玷使君。
丁零海上节毛稀，几望南鸿近塞飞。泣尽白头相别泪，少卿留虏子卿归。
和气薰蒸庶草灵，昔年闻有紫芝生。史官不绝书祥瑞，几欲图形献此名。
雪后山阴本乘兴，似非特为故人来。纵能一见戴安道，船未回时心己回。
两月清谈未觉穷，归装何事复匆匆。匡时愧我浑无术，怅望东林旧竹丛。
渔村樵市过残春，八十三年老病身。残虏游魂苗渴雨，杜门忧国复忧民。
诗篇自觉随年老，酒力犹能助气豪。兴味不衰惟此尔，其馀万事一牛毛。
锡山落在暮云边，几载无书寄老仙。公艺九龄余望八，梦商史稿觉凄然。
翠幕瑶梯百尺楼，楼前星斗自悠悠。天家仙会能多少，未到平明已别愁。
尘迷艮岳淡无辉，尚捲珠帘写竹枝。三百年馀重玩赏，孤梢还带北风吹。
闻道藏书埒石渠，仍能一读五行俱。不妨借我遮愁眼，胜著闲窗饱蠹鱼。
风吹花树昨朝红，今日看花树已空。可惜天高花薄命，年年开落只由风。
青青石上岁寒枝，一寸岩前手自移。闻道近来高数尺，此身蒲柳故应衰。
外子惟知愧可攻，羡公八十未衰癃。曾孙喜见亲文褓，尚想当年掷镜翁。
暂归祇欲见湖山，多谢亲朋日往还。但愧年衰筋骨惫，将迎容我片时闲。
世间左道孰为凶，最是龙阳泣楚宫。禽兽犹明真配合，生人反昧假雌雄。
故交衮衮白头新，倾盖相望有几人。奉诏君应归册府，一蓑我欲老江滨。
雨湿晴烘乃破悭，时闻旖旎度檐间。不知失笑缘何事，每对薰风自赭颜。
不信东皇也有私，如何偏宠杏花枝。于中更出红千叶，且道此花奇不奇。
桐孙枝有海潮音，玉指初调万籁沉。烛影荧荧锁窗底，此时端欲见琴心。
长安此去无多地，郁郁葱葱佳气浮。良人得意正年少，今夜醉眠何处楼。
沉水香销一局棋，客来浅酌旋分题。画栏占得春多少，帘捲东风日未西。
后时独立诚难事，犹赖阶庭有菊丛。绰约霜前弄姿态，非如群木万株红。
陶令归时远公送，石苔秋雨步迟迟。凌霄花在古松上，也笑向人人不知。
雨暗烟昏蔚不开，时时白鸟去还来。相逢都是江湖上，莫为人声却自猜。
鸥鹭逢人问归信，三年作客负沧洲。诗袍醉帽黄埃底，羞见扶风马少游。
红亭带柳板桥横，古道西郊送客行。谩道征轮怜下国，彤云咫尺望神京。
梦随凉月过清都，绿发仙人白玉壶。尘世何知用无用，石田如掌种菖蒲。
清秋红翠浸冰壶，浪遣人夸绝世无。壮志肯教摧寸草，长松古柏拟身图。
花开无计杜游人，未若栽松远世尘。莫问何年栋梁用，也胜开落总由春。
高名已与白日连，遗迹犹闻故老传。吊古每来荒庙下，落花流水总依然。
旰食忧民宴乐疏，太仓几有九年储。贾生未解人间事，北阙犹陈痛哭书。
天为世难生英杰，帝遣边人识略韬。扫尽四郊防贼垒，清夷天步静神皋。
天风吹我度峥嵘，春著千峦蓊蓊青。紫陌红尘宁有此，十年空负北山灵。
雕兰十二曲相维，无那花枝不自持。不见酒旗歌舞地，年年风雨葬西施。
不见先生已六年，湖团只是旧山川。我携茗酒奠荒草，寒雨吹风泪湿烟。
长门芳草绿茸茸，辇路年来草渐封。怪杀海棠花上月，夜深偏照绣帏重。
山中道人不裹巾，一片石床生绿鳞。昨夜瓦瓶冰冻破，梅花无水自精神。
击剑悲歌涕滴胸，清时一向老英雄。白狼黑犬如相犯，愿语南山矍铄翁。
十年兵火真多事，再到禅扉却破颜。唯有两般烧不得，洞庭湖水老僧闲。
轩前化日正迟迟，轩里幽人自得时。一曲云和春万顷，杳然身世在皇羲。
费尽工夫始盛开，一时赏玩四时培。东君摧折飘零后，犹带天香溪上来。
万壑烟岚昼未乾，半空和翠滴衣寒。老夫至此还吟眺，系马松阴暂卸鞍。
当年百啭建章宫，调入新诗丽曲中。老耳如今听不入，为谁犹自咽东风。
东游旧友论心好，西返新诗得趣频。又喜野花缘道涌，嫩红满眼似迎宾。
紫阳山下半风尘，三百年来认未真。今日分明山上望，轻风迟日一般春。
金鳞韬隐已多时，寺壁重泥又有诗。龙若久怀霖雨志，不应蟠屈小方池。
大药难归海上船，沙丘龙寝已长年。如今岛里藏元屑，留得君王几度仙。
含笑花开寄一枝，要来山里伴清诗。儿曹识取香浓处，全似人家酒熟时。
宜琴宜弈尤宜酒，种竹种梅仍种莲。意得无时不堪适，可人不只是荷天。
浮生浮世海浮船，不谢星槎到海源。我欲因君浮海去，海心风月更无边。
老树孤根占一坡，雪霜奈此白头何。自怜南北枝先后，更看人间冷暖多。
郑妲无言下玉墀，夜来飞箭满罘罳。越王定指高台笑，却见当时金镂楣。
扁舟夜泊蓼花丛，晓挂风帆苕水东。拟办盖头茅一把，十年湖海浪飘蓬。
槐绿乍迷青羽盖，樱红已荐赤瑛盘。太平节物年年好，又见浮菖与浴兰。
当途偃蹇卧霜枝，彷佛黄龙出洞时。不是渠侬夸劲节，看他来者放头低。
迟日微风作好春，漫将诗句报花神。樽前特上河间颂，松柏千年伴主人。
诗翁老去尚儿嬉，撩拨歌鬟笑挽衣。草草杯盘随处饮，西泠桥入断桥归。
妆点春光到眼边，冻消残雪暖生烟。杏桃催换新颜色，惟有寒梅老一年。
匡卢晴雪自㠝岏，万里清江一棹寒。自笑老来情思别，九天楼阁梦中看。
河梁风月故时秋，不见先生曳杖游。万叠远青愁对起，一川涨绿泪争流。
竹外夭桃分外明，一枝折得绕溪行。春风谁道全无主，胡蝶飞来花上争。
春闺无事不闻鸡，睡起朝阳树影西。尽道陌头寒食好，卖花声里有莺啼。
梅君消得为高吟，素艳曾无媚世心。粲粲墙隈自潇洒，江南到处有知音。
秋来为客意何如，千里山河信不疏。昔日老人今则少，不妨红叶闭门书。
春风小语记怀岷，二十年中臂屈伸。白发遗民几人在，重来老鹤更精神。
刺船又入峡山间，江水初平失恶滩。道是峡山天下险，老夫今作坦涂看。
自是春愁正断魂，半缘修道半缘君。孤城吹角猿相应，遥结芳心向碧云。
自爱江村似辋川，结茅故傍石林边。桃花不记来何路，蓂叶新开又一年。
石榴小萼未开时，浑似红樱压翠枝。照日含风千万朵，故园千里正相思。
少年豪气几时成，断酒辞家向此行。夜半梅花春雪里，小窗灯火读书声。
万年枝上彩裁绿，千叶花头酥点红。镜绶囊丝相映烛，探先半月庆流虹。
破寒三盏瓮头春，临到分离亦怆神。我厌长生君用世，可能终作耦耕人。
阴阳铸出绕篱边，露洗风磨色灿然。未解济贫行世上，且图买笑向樽前。
今年寒甚去年寒，春雪才乾花事阑。燕子似怜人不见，故衔一片到蒲团。
星落江东化梵宫，楼台金碧骇鱼龙。此轩端有南康趣，只欠匡庐五老峰。
李郎扇骨王郎画，三十年前盛有名。老眼摩挲旧时墨，却思骑马凤台行。
如此情钟少梦君，绝疑魂断已无魂。新兴道士传消息，知共乘云玉帝门。
蕨芽载土笋牙丛，青子森森褪小红。与物无情吾老矣，如今休恨五更风。
宦橐纵横白首还，苍生膏血几摧残。可怜六十凌江老，只受黄州没后棺。
画里惊看玉一枝，题诗犹想掖垣时。日斜退直联冠佩，曾步青阴出凤池。
风流安石恋攀跻，比拟年华渐欲齐。却较东山输一着，许来声伎不曾携。
七里滩头问去津，崭岩渔石藓花春。自从一别刘文叔，直到如今少故人。
曩间夏历标花候，粗尔陶巾漉酒卮。仿拟尘编谈世谛，何人才刃趁时机。
西风吹老锦岩春，遗迹荒凉此水滨。云气不遮西望眼，青山刚对独归人。
野性长便云水居，城中有屋不如无。悭时因记人来往，多少红尘污白须。
客舍萧条兴味清，𦈌囊犹有读书萤。一帘细雨梧桐老，闲写刘郎陋室铭。
茂树清泉乐意深，当年祇有一知音。却怜千古河阳月，几照令人慕蔺心。
髯何不见二年馀，落魄京尘强健无。淮上风沙尤可厌，今年我亦白髭须。
拍月萦炉一小舟，欲穷仙岛路何由。须君一见安期老，指点苍茫为汝谋。
秋风梦逐楚江苹，谁向阶前幻此身。最是九歌收不尽，年年相对怨骚人。
江戈落落瘴江涯，多少佳人忍辱时。独尔舍生能一死，洁身泉下见男儿。
裕陵故物秦家得，再拜摩挲老墨潘。今代廷圭那复见，纸窗蛛络半乌丸。
相从偶到招提寺，独对西风忆羽人。澹泊烟霞深处卧，百年衣钵此生身。
古人风帽古人心，独处胡床拥鼻吟。曾道先生清似水，东篱无惜种黄金。
浩笑江门点旧诗，诗中几度见承箕。他日携书南岳住，却话山楼浩笑时。
人间风露不到畹，只有酪奴无世尘。何须更待秋风至，萧艾从来不共春。
赞美平时万口同，耸观造化协天功。圣朝家法皆仁德，宽大应符帝诏中。
流出山根无尽时，潜深不似瀑泉飞。此时非净还非垢，欲洗须知是钝机。
客路驱驰足自怜，壮怀消歇在花先。暖床寂寞听风雨，孤负清明又一年。
二十馀年别帝京，重闻天乐不胜情。旧人唯有何戡在，更与殷勤唱渭城。
吟对灯花未忍眠，丁宁明日早朝天。老怀有赋何多幸，四海车书正晏然。
原宪甘贫每自开，子春伤足少人哀。巷南唯有陈居士，时学文殊一问来。
精思名扁列金题，冲素斋居与道齐。德感天仙来听论，芝𫐌时降共参稽。
孤臣久客瘴江边，惟是相知肯见怜。更有多情王大理，时时遥寄锦云篇。
凿井为畦并汉皋，区区抱瓮不辞劳。古人伎俩今人笑，举世师师尚桔槔。
展转匡床乍起来，缥缸湘帙亦慵开。三年一尉湖东住，谁识神仙本姓梅。
灵泉涌出山之腰，澎湃如雷日应潮。湛老浚源归去后，几人充量汲颜瓢。
故园弟妹拜新年，应望咸阳一黯然。西县东城南北第，阿娘今日在谁边。
一径松花满路香，琤琤玉杵捣玄霜。有时骑鹤月中去，流水白云生晚凉。
愁多不忍醒时别，想极还寻静处行。谁遣同衾又分手，不如行路本无情。
读易灯残咽草虫，唱歌闲步月明中。秋山静夜无人过，一犬时惊桂子风。
却因理发得披文，看尽庐山笔底春。寄语可师休祝发，癞边犹有去年痕。
霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
霍山庙食庆流虹，民物讴歌乐岁丰。七宝社回呈了马，年年归路雨和风。
正翕眼时元活活，到敷散处自乾乾。谁会五行真动静，万古周流本自然。
桂岩桂子久飘香，时节催开选佛场。莫作末山施半杓，使人特地唤娘娘。
未冠来随举子忙，当时已似失林獐。而今年貌那堪画，手种堂前树亦苍。
祖师心印没遮藏，一句临时要厮当。莫谓座间人不识，台星炯炯照虚堂。
桂岭长年冬郁蒸，湘江今岁积春冰。北人饮酒歌黄竹，愁杀桃花与葛藤。
垂老区区岂为身，微言一发重千钧。始知不见高皇帝，正似商山四老人。
南枝不与北枝同，及早开时及早空。莫笑北枝开较晚，前头毕竟有春风。
十年坐判维扬郡，令誉芳声特达开。惠政及人还未已，升官重向广陵来。
天低石角云长拥，风掠岩腰树半摧。秋气忽寒高隼避，午阴将合老龙回。
安道幽居寄剡源，蓬蒿蔚蔚长丘园。向来乘兴相寻意，何事空回不到门。
三车黄叶止儿啼，一句何人妙得知。今日为师重说破，满轩风静月明时。
明远楼头星斗稀，三声画角雁南飞。此时父母应相说，共喜儿郎入棘闱。
看尽庵前手种松，草堂聊复少从容。令人却忆骑驴老，悔不终身作卧龙。
小出端如远客归，仆迎儿候犬循衣。家人不问城中事，但道雨多蔬茹肥。
海山方丈不肯住，要住第三兜率天。只恐放教居外院，小蛮樊素共年年。
录事张公老且贫，一身阖郡事如云。仓卒开城容万众，从容行酒壮三军。
南极星中见老人，祥光垂照喜生春。身如龟鹤心如石，进德功夫常日新。
贪花自是少年事，沉酒定嫌醒者非。顾我疏慵老山野，却骑归马背斜晖。
黄河套里尽膏田，胡虏深耕六十年。莫上骆驼城上望，黄沙白草正连天。
远水寒山石径斜，宫前杨柳寺前花。红颜未老恩先断，莫怨东风当自嗟。
霜枝几叶醉陶家，秋色南山也自佳。千古无穷开老眼，岂徒太极是梅花。
沙晴日暖雪消时，春到南枝未觉迟。东崦人家三百树，与君扶杖试寻之。
玄都静者学仙处，说在金华小洞天。偶忆骑鲸沧海去，石田瑶草自年年。
曾有篇章访石翁，欲将巾履献重瞳。图南家世终华顶，杜老诗情只滚东。
神京高寒春力微，晴絮飞时花尚稀。忽忆钱塘斜日岸，箫鼓画船扶醉归。
绿杨风引白鸥波，波上遥峰扫黛蛾。莫道同心如白水，渭阳回首更情多。
叩齿焚香出世尘，斋坛鸣磬步虚人。百花仙酝能留客，一饭胡麻度几春。
抱郭清溪一带流，浣花溪水水西头。重来杜老谁相识，沙上凫雏水上鸥。
上番宫女捲帘时，闪闪寒鸦拂晓啼。才索赭迎催进辇，紫宸门外报班齐。
断岸遥山翠欲漫，冥鸿飞去楚天宽。何年结屋长松下，坐听江声五月寒。
旋结穹庐作露亭，疏枝阑入更轻盈。今年客思撩人甚，欲共梅花笑不成。
飞锡何年住此山，长松修竹掩禅关。斜阳影里暮钟发，三十六峰烟霭间。
访古搜奇得汉馀，有名书画世间无。紫宸朝退捐声色，不看骊山按乐图。
不际明时论石渠，空将薄命仕鸿都。天公似把词人戏，父死然脐子坠胡。
好饮本来身少事，徒歌非是曲弥高。若能全疗诗书癖，用底聊均笔砚劳。
年来世事已参商，但有声尘尚未忘。若向琴中定优劣，龙冈错认老髯郎。
万军接刃斗纷纭，旗鼓惟闻将帅尊。若道此心更有主，又令将帅主何人。
几年家住玉溪头，乘兴时来上钓舟。古寺幽情未曾到，寻春一为野僧留。
无赖年年逐酒徒，今年不饮兴何如。醉乡若有人名籍，但愿春风点检疏。
赏遍罗浮度庾关，仙台重访羽人闲。已收白鹤归天上，犹把金钱玩世间。
昔年曾到此山来，百鸟声中酒一杯。最好寺边开眼处，段文昌有读书台。
湘水茫茫春意关，岑郎一睡片时间。谁知行尽江南路，枕上离家枕上还。
仙母蟠龙隐玉台，合欢罗带下床开。深房内阁无人到，怎么春风蓦地来。
舍北歌童搥破鼓，舍南舂妇著新裙。田家少遇丰年乐，尽道今年是十分。
词垣罢直已多时，窗户流尘生砚池。事业到头须努力，年过五十未应衰。
却因清浅见横斜，水是湖湾影是花。赖有吴生能写得，不须重到老逋家。
肘后刀圭倘见分，不须杯酒叹离群。他时天眼如相觅，林屈峰头生紫云。
钗挂臣冠袖拂衣，尊前元未露微词。也知一顾情非浅，若在前年讵敢辞。
云藏烟锁昼苍苍，得地何须作栋梁。闻道九龙扶辇过，一山风又作笙簧。
读书得趣是神仙，未若神仙断火烟。解把老夫埋俗窟，多时不放上青天。
翰苑春坊清切地，从来未有效涓埃。天朝三十三年禄，虚负君恩养不才。
证明台上玉炉烟，童子生云不计年。对面飞桥架丹壑，此中别有一家山。
玉溪声泻玉声寒，流绕祥云瑞霭闲。却是冰壶凉世界，始知元自在人寰。
砌草虫吟四壁静，檐竹摇灯动秋影。老来无梦到阳台，开门月在青松顶。
当时未识紫微星，独□渔阳燕此亭。今日园林为胜地，好将前事载图经。
九陌黄尘没马头，人来人去几时休。谁家有酒身无事，长对青山不下楼。
空劫自己无依守，佛祖从来难启口。九年面壁太多端，那堪更强分妍丑。
落日馀霞已自奇，况于人静月明时。重城著我非无意，前遣先生独赋诗。
湖上烟峦一抺青，他时亲见望州亭。也知鲁国真男子，要识中郎旧典刑。
迩来友义渐隳颓，直谅多闻贵不回。势利相交何足道，已知馀耳愧陈雷。
片石长松倚素楹，翛然云壑见高情。世人只爱凡花鸟，无处不知粱广名。
客子入门钟梵喧，菩提树老不知年。竹窗有月无人管，一夜秋风落笕泉。
郢北鄢南土脉肥，人家老不识年饥。蹇驴驮醉斜阳外，知是秋成赛社归。
仲尼齿发正强时，夜夜神交似故知。话到子孙郊禘处，几回对榻共攒眉。
堂前双树小桃枝，曾看芳英落酒卮。要识当时花下客，鬓毛衰飒病支离。
老可能为竹写真，东坡解与竹传神。墨君有语君知否，须信黄华是可人。
桃花叱拨截流时，所向何尝有路歧。且勿皮毛矜可爱，神关丰骨不关肥。
杳霭江山远近楼，桃花晴映绿杨洲。满船尽是青衿客，谁道春风非胜游。
石桥门巷落花深，晴日光风鸟乱吟。人事暗随春梦换，绿杨还似旧时阴。
六经不假群贤补，却忆宣尼下手时。白首斋心颜子坐，青灯横几大临诗。
沿门灯挂昔时春，锦绣知为上户人。世事尽归文字贵，长天不动海门尘。
徐郎生别一酸辛，破镜还将泪粉匀。纵使三年不言笑，祇应学得息夫人。
火入咸阳五柞宫，防边还与汉年同。将军并拜谁真是，看取营门细柳风。
千仞清溪绝世纷，先生高卧白云根。近来名系丹台籍，多向蒙山见羡门。
绿杨芳草自年年，人老逢春重喟然。六入傥能除旧习，三乘端许结新缘。
菊叶萱芽初出土，冻齑冷面欲宜人。老人脾病难随汝，洗釜磨刀待晚春。
病起逢春上酒卮，江南江北正相思。中原谩说先朝事，五子风流自一时。
坐叨厚廪傍吾家，此去吾家百里赊。圣主恩深难报处，四时得看故园花。
云鬓无端怨别离，十年移易住山期。东西南北皆垂泪，却是杨朱真本师。
错落青林摘火珠，牙根滋味厌甘腴。瓦盆可共无朱老，付与寒山返哺乌。
夭桃何分嫁游丝，飞却犹教曳片时。白日笑从窗外过，篆烟如丝不能羁。
创业艰难尚尔为，太平奢侈可前知。欲令后世无能过，可笑萧何尔许痴。
耕人扶耒语林丘，花外时时落一鸥。欲验春来多少雨，野塘漫水可回舟。
罨画溪头事已空，桑条都逐运斤风。东君绿遍当时岸，只欠低垂照水红。
立残银漏未更衣，闻道龙池驻翠騑。卫士夜深传画烛，御街尘起侍臣归。
炉中无火已多时，早起惟将一衲披。莫怪山僧常冷淡，夜深无处拾松枝。
甘雨和风十九年，群生长养不知天。桥山厥有神灵卫，莫问风沙与水泉。
从来妙处不传书，十梦人间久不如。试问十洲三岛外，白云谁伴老仙居。
苔老应无屐齿痕，旧游历历眼中存。秋深南国行人少，落叶萧萧满寺门。
伐木行歌入远峰，白云黄叶路重重。归来掩耳当时事，门巷无媒草自浓。
飞泉落处满潭雷，一道苍然石壁开。故老相传应可信，此山云出雨须来。
日染波光红洒洒，风摇影里碧鳞鳞。神灵来去初无迹，多少江头求福人。
溪边置酒稍徘徊，坐看溪声滚滚来。传语鸬鹚与㶉𫛶，暂时相见莫相猜。
冰纹冰簟传韩子，螫手花蛇说柳州。欲问七年蕲水艾，不知民病几时瘳。
栽傍岩隈未足看，为言斤斧莫无端。它时直入抡材手，不独青青保岁寒。
栖鹊无阴庇湿衣，行人仄伞避斜丝。船兵归后轿兵去，独立淮河暮雨时。
与世争春念已忘，道人还许寄斋房。草间翁仲真知己，试问曾经几度霜。
羽檄交驰骇电奔，诏书频下想天恩。旧时懒惰如魔去，祇有书生习尚存。
石虎父子恃兵刀，卜世谓与天地期。那知喋血宫庭者，尽是怀中抱弄儿。
漠漠河西尘几重，年来画马亦难逢。题诗记著今朝事，同看联翩五匹龙。
郊迎犹待一番风，主相那能不愧容。纵道东还心事白，更须定洛乞明农。
忆昨同倾三昧酒，论文时掇百家衣。他年准拟兰亭会，好画高人支遁师。
高楼银烛夜欢残，一曲琵琶月下弹。拍遍弦声人莫会，自将红袖障春寒。
孤儿思父母怜儿，忍见铭旌独返时。毕竟江鱼与蝼蚁，世间何物最堪悲。
日斜未掩苑东门，池面风烟向晚昏。谁道荷花娇欲语，夜来露冷却无言。
待隐园依北固山，题名石在墨痕乾。何时布袜青鞋去，老眼摩挲试再看。
富贵本非吾辈事，老来宁复问穷通。馀龄几许君知否，愿作升平一老翁。
金斗高跳鬼状狞，世传此像是魁星。祥光闪烁开先兆，助子秋闱笔砚灵。
西郎何事面西方，欲会东郎隔大江。自古朋良时一遇，东郎未会恨斜阳。
啼血辛勤尔自贻，百花时节好闲飞。行人日日春山过，相劝相呼总不归。
南邻北舍牡丹开，年少寻芳日几回。惟有君家老柏树，春风来似不曾来。
千条杨柳弄如烟，漠漠轻阴好系船。行到酒家须少住，莫教孤负杖头钱。
吾侪从仕为家邦，岂羡科名世少双。激浪须看岿柱立，犯颜安可畏郎撞。
前殿初传乞巧词，月光如练印瑶池。常时一片悲秋思，未许牵牛织女知。
风雨登楼解梦思，竹林旧伴复何时。谁怜何逊梅花句，不见陈蕃悄自悲。
虎驯石上倚藤枝，细把兴亡问向师。千柱已随烟焰■，何如表刹未开时。
落日肩舆古道西，急风残叶乱乌飞。入门剪烛邮亭上，细读邯郸野老诗。
花发河阳政早成，策勋恩擢佐藩臣。鸡翘豹尾他年从，且作银章第一人。
妄想能除心即清，心清一气自和平。时行时止非人力，慎勿憧憧役此生。
月出松林已半廊，故开窗牖纳清光。嫦娥应讶年来瘦，千首新诗书满床。
博浪沙头恨未消，毙秦践项不终朝。汉家四百年宗社，开辟洪基在此桥。
措置由来有后先，运行无迹盍观天。色黄数五疑非急，此事知君正少年。
万顷寒涛浸日车，迅风重叠浪成花。云深不辨江灵事，时见奔驹走岸沙。
沈香羯鼓弄春杯，席上才看半作堆。争似君家屏障里，年年岁岁有花开。
猎猎风吹芦叶黄，瑶鹰如雪点江乡。钩帘素壁看摹本，想见当时宝绘堂。
游赏经年事不同，客心犹自怨春风。月明此夜闻丝竹，何处东山无谢公。
裘马风尘欲白头，湘江空阔自眠鸥。秋来应起张翰思，年少知几万户侯。
当年同看杏园花，聚散升沉事可嗟。之子此来知有意，年家情分是通家。
路平正好坐车中，时有禽声山翠浓。凭轼斜眸看法帖，开帘正面受春风。
我头不剃剃心花，六十年来只在家。善眼仙人如问我，今年今日到鸿华。
水次鳞居接苇萧，鱼喧米哄晚来潮。河粱日暮行人少，犹望君归过板桥。
骨瘦谁知骥𫘧名，驽群平视圉夫轻。夷涂好在重骧首，喜见今年春草生。
共住西山一片云，朝昏钟磬亦相闻。天台南岳当时事，彼彼情怀未得论。
愁向尊前唱渭城，柳枝折尽赠人行。早知世路多离别，移在邮亭远处生。
老松不得千年寿，何况高材傲世人。唯有草书三昧法，龙蛇夭矫锁黄尘。
野人官职与心违，何况经年未得归。一夕秋风无限思，偶来凭槛到斜晖。
送别交亲有所思，却愁骑马到家时。从渠看得青山饱，人事如今不要诗。
颓垣荒草乱云横，野老仍传五国城。欲拟招魂愁漠漠，何人能听杜鹃声。
水獭从来解捕鲜，何人移巧自西川。不知所得能多少，慎勿驱鱼过别渊。
莫怕南风且尽欢，湘山多雨夏中寒。送君万里不觉远，此地曾为心铁官。
珍重峰头谒老翁，当年谁共听朝钟。死生如对秋山雨，悲喜何曾入画中。
山无重数水无边，浩浩春风万里天。老矣少文空有志，披图闲续卧游编。
俄抛中馈世缘空，君子休悲老未同。不负大宁身后计，道山人出凯风中。
蹑屐重过积翠台，当时屐齿半苍苔。桑麻鸡犬还如旧，洞口桃花几度开。
寄我新诗富且优，松涛二十里飕飕。老来自觉舌头短，每见长篇不敢酬。
娉婷初出苎萝春，一笑当年国自倾。丝网珠玑迷去路，鸱夷风月倍多情。
傍水绿山石路萦，昔时荦确今时平。伊谁凿者文知县，千载行人有颂声。
七十已衰仍苦病，自怜无力任驱驰。明当告老乞骸骨，孝子忠臣两得之。
两逢重九尉佗城，蜑叟相从倒酒瓶。十二年来均寂寞，此心南北两冥冥。
袅丝翘足傍澄澜，消尽年光伫思间。若使见鱼无羡意，向人姿态更应闲。
痴绝庐陵不保身，忽从妇口议天伦。鸾台凤阁须眉者，谁识当时有内人。
古道呼銮粤秀旁，牛羊气作野云黄。酪浆肉饭南边有，不记龙沙是故乡。
馀庆重重见老莱，斑衣华发映春罍。青山门巷时时扫，待领天边紫诰回。
昔年刚笑卓文君，岂信丝桐解误身。今日未弹心已乱，此心元自不由人。
又是芳菲一番新，寂寥依旧去年贫。相看不用谈馀事，且道逢迎有故人。
道人卓锡使泉飞，一派清甘满石陂。谁识灌溪真境界，也知只见沤麻池。
门前高柳几株斜，秋意萧条到菊花。老兴不知过重九，衔杯犹问是陶家。
楼上残灯伴晓霜，独眠人起合欢床。相思一夜情多少，地角天涯不是长。
呜咽苔移玉座春，昔年曾扈属车尘。重阳不见黄封酒，只见餐英独醒人。
木兰花谢可怜条，远道音书转寂寥。春去一年春又尽，几回空上望江桥。
人生至愿我皆全，况复相将半百年。多少同侪不如意，令人念念感苍天。
曾闻剑阁上青天，栈道萦纡路几千。更过陇头听流水，白云西下自秦川。
调鹤鸣琴意出群，此身长自伴孤云。若非骑马咸阳道，那遣华亭唳不闻。
亭皋败叶先秋𫕥，城上惊乌半夜啼。自笑远游心未已，年来频梦到苍溪。
百千年藓著枯树，一两点春供老枝。绝壁笛声那得到，直愁斜日冻蜂知。
黄帽青鞋何处寻，道人高卧南山阴。闲诵维摩一百偈，白雪床前三尺深。
何闻謦欬不羹墙，曾与忘忧树北堂。留得孤儿千古泪，不知忧在几时忘。
萧寺天教胜处安，峰峦腾掷水云闲。客来总说游山好，不道山僧却厌山。
世上徒闻四海宽，白头浪里叹漫漫。何如一曲东涌水，不负陶潜早去官。
满池蜀锦照深衣，尽日凭栏课楚词。要识此花香绝处，露凉风细雨晴时。
清时无路取封侯，病卧牛衣已数秋。日月不胶时易失，感今怀昔使人愁。
一叶何时纵棹歌，空悲急景怨羲和。斜风细雨添愁绝，青蒻蒙头映绿蓑。
五□□□□□郎，果腹何须适莽苍。请向醉乡留日月，少陵休宿赞公房。
宝公关锁寻常事，谂老家风气味长。十载故人情外意，一杯今日雨前香。
三花晴色际天开，尚忆当年二李才。莫笑书生长寂寞，碧油车引上元来。
山回水合树成村，不是桃源是鹿门。但有扁舟能送酒，莫言人世五侯尊。
年来踪迹叹飘然，一笑相逢莫匪缘。多谢老僧勤记我，预将消息梦中传。
身前身后与谁同，花落花开毕竟空。千里追奔两蜗角，百年得意大槐宫。
尔自贪痴不肯闲，江南多少好青山。老夫为不爱官职，买得狂名满世间。
黄柑时候曲堆村，长忆篮舆到荜门。恰是今年去年日，野萤衰草吊寒原。
洛阳女儿红颜多，远随夫婿成三河。只令海上年年别，啼杀山南山鹧鸪。
如何是佛烂冬瓜，咬著冰霜透齿牙。根蒂虽然无窖子，一年一度一开花。
长丰隐者年八十，种竹满林皆老苍。莫将翠玉轻裁管，留取长竿钓渭阳。
太平婚嫁不离乡，楚楚儿郎小小娘。三百年来涵养出，却将沙漠换牛羊。
五老三百九十七，俱生仁祖承平时。名齐庐阜久传世，身异商山深采芝。
一棹夷犹任野夫，苕乡人号小西湖。鸡头菱角随时有，桂子荷花此地无。
铁钱转手变铜钱，父老相传喜欲颠。未必颍川能若此，画图随处有香烟。
甘言耻效蜜翁翁，逆耳空馀畎亩忠。愿子他年似房杜，好将一语记文中。
淮上园林树已殷，使星入部照江关。习池未少风流兴，拚与山公倒载还。
种竹何时匝两垠，只今疏翠已情亲。会看染合全溪影，照映来游碧落身。
已分吾生老一邱，足山聊复伴英游。中藏武库无人议，不但云间百尺楼。
酒醒斜阳睡起时，瞢腾春思尚如痴。扬风白浪摧诗急，却讶诗翁不出司。
温温恂恂一仲尼，当时谄佞见何迷。后人莫指前人笑，一种门墙一种疑。
曾从江上拾遗金，瓦砾相轻见道深。野史有人应作传，世人谁是古人心。
蜀乡人是大医王，一道长街尽药香。天下苍生正狼狈，愿分良剂救膏肓。
忽见双桃入眼新，捧看惊动坐间宾。老夫得此浑无为，持寿高堂两玉人。
略无险阻蔽皇居，底事当时醉寐如。若使贾生参国论，便应咽死更无书。
早知大道心无外，始觉身闲乐有馀。一卷陶诗千载兴，悔将名利役慵疏。
酒中渍后香尤烈，笛里吹来韵更清。此韵此香来处好，此时消得一凝情。
堆豗病鹤怯鸡群，见酒特地生精神。坐中索起时被肘，亦任旁人嫌我真。
少留髭发伴苍颜，烂熳高情诗酒间。自是诸天欢喜像，世缘不尽未还山。
来时风雨作新凉，归去还乘皎月光。多谢山灵巧留意，未穷仙赏意茫茫。
江天冬暖似花时，上国音尘杳未知。正被虫声喧老耳，今君又借薛能诗。
侧曲艳歌闲送日，晚花初叶暗留春。舞狂风蝶时过树，啼熟林莺不避人。
何人急遣蓬莱使，唤得春回江上村。谁信广平心已冷，老于花似太无恩。
西马塍西智上人，平生老句不无神。少陵已许师前辈，无已还甘作后尘。
文明门外水悠悠，妓子归来雨打头。却笑道人心似铁，久无飞梦到青楼。
西湖昔隐太初时，月下诗多幼妇辞。今夜自寻湖上路，沉吟对月费相思。
雪下齐云风转斜，山形俱作白莲花。安道新来自剡水，千峰那认子猷家。
初春洛城梅开时，赏梅更吟梅花诗。梅花虽开难远寄，唯寄梅诗伸所思。
狂云也自学朝朝，老雪判春未肯销。鹰嘴啄成三角路，虎牙衔出半边桥。
为是重阳合有诗，一枝先遣报君知。临风有恨无人会，恰值渊明止酒时。
帘同夏亶真成陋，床类杨褒亦太寒。不是窈娘容绝世，何妨日日借人看。
回头细数七旬身，白发灯前更候春。纵使明朝增一岁，依然三世太平人。
玉雪姿容铁石心，一枝斜傍竹窗深。道人放鹤归来晚，几度相看月下吟。
种柳五年高出屋，攀条坐爱春阴绿。环池又栽数品花，蜀葵玫瑰与石竹。
震叠威声径出师，偃旗卧鼓岂无时。折冲樽俎风流在，未要喧传塞上辞。
春光将老杏花残，犹自惊心带泪看。记得去年今日里，布衣羸马出长安。
沦落天涯已白头，西风吹帽冷飕飕。悲秋未了悲身世，一样情怀两样愁。
鸟啼花笑屋西东，柏子烟青芋火红。人道我居城市里，我疑身在万山中。
霜落俱看扫迹空，雨馀又听放声同。生民膏血能多少，尽在馋肠利觜中。
竹林饥午隐禅扉，合傍鸾栖亦此栖。时一参寮茶供罢，可能无语到双溪。
不饭凡僧饭圣僧，若为辟谷碧山层。洞云溪水皆相食，却道人间饱爱憎。
因说多年破草鞋，祖翁插脚强安排。从兹狼藉浑无底，次第提持转见乖。
苍林翠碧龙岩寺，县令三年两度来。从此岩前花与草，只今时与梦徘徊。
南楼丝管日纷纷，一带春江浸碧云。遗老相逢问年几，白头闲话岳将军。
折铛破釜底堪修，纵使修成已不侔。谁与吾身自珍重，暮年药笼漫劳收。
百年事业独孤坟，松柏萧萧倚暮云。落叶满林回首处，哀猿啼鸟不堪闻。
东风吹雨晚潮生，叠鼓催船镜里行。底事今年春涨小，去年曾与画桥平。
天工不管国香奇，流落民家识者希。特地邀宾宾不至，国香也是少人知。
搴帷拜母河梁去，白发愁看泪眼枯。惨惨柴门风雪夜，此时有子不如无。
离思茫茫正值秋，寂寥灯下不胜愁。世间甲子须臾事，昨日少年今白头。
为病比来浑断绝，缘花不免却知闻。从来事事关身少，主领春风只在君。
海宇春回瑞景迟，年丰民物乐熙熙。彤庭锡宴皆沾醉，千载君臣庆会时。
忆泛扁舟过洞庭，自嗟垂老见飘零。只今说著非无为，曾与荀陈聚德星。
古来达士尽穷空，我愧修身道未丰。痛饮不妨歌楚些，投闲何幸伴吾侬。
献替初虽有可贤，忌能遭贬是谁愆。獐头鼠目言何易，重困江湖十五年。
朝来露湿欲寒天，谁赏幽芳古道边。风味十分留贡焙，浮花正自不须妍。
老逢佳节倍咨嗟，落日风吹雁影斜。犹恐明年头更白，篱边随分插黄花。
东风吹春到南枝，三花五蕊香参差。幽禽戴雪头已白，月明忍冻应多时。
宫阶白日杏花落，深院朱帘燕子飞。回首人间春又老，将军白马几时归。
溪流怪石碍通津，一一操舟若有神。自是世间无妙手，古来何事不由人。
万物并作吾观复，众人皆醉我独醒。走遍世间无著处，闭门锄菜伴园丁。
春风疑不到山城，两月阴无几日晴。玉历初分试披检，已惊时节近清明。
精蓝靖馆手同携，细与重论文暇时。须信有方藏肘后，可能无药起支离。
莺啼花落过江南，溪上人家尽浴蚕。无奈罗敷春欲老，隔桑红袖把青篮。
因君每忆云门寺，五六年来会两番。诗句老随秋鬓老，客身闲似白云闲。
历历黄图绕帝畿，幽燕从古奠丕基。辽金事去千年久，剩有斜阳似旧时。
根蟠厚地干参天，还合宫墙不记年。遥想杏坛传道日，唯应此木见三千。
不见孤山处士星，西湖风月为谁清。当时寂寞冰霜下，两句诗成万古名。
田家拚取一春忙，男力菑畬女课桑。陇上黄云机上雪，暂时辛苦乐时长。
四十劫来闲坐休，忽抛长舌闹篮头。若言面壁为心法，瞿老还输第一筹。
雷轰叠鼓火翻旗，三异翩翩试水师。惊起黑龙眠不得，狂风猛雨不多时。
新醪香艳石榴花，赠得双樽不用赊。为谢客愁消得尽，残年一路醉还家。
悠悠身世客心惊，十宿西溪梦未曾。笑把新诗留日月，碧纱黄垩听山僧。
我年九二君六十，君跻九十我何人。只随耳顺从心路，则剧无为到圣神。
再入庭闱再入山，偷闲百日了金丹。他年拔宅上升后，休道使亲忘我难。
石磴巍峨捉膝行，行时不觉看时惊。纵教良匠描难就，自是天工造化成。
老首频搔鬓影孤，惜无三尺斩顽粗。何当略借天风便，为扫妖氛半点无。
玉局曾经拜老君，子孙今尚宝玄文。要知龙虎山前意，但看空中数片云。
几饭南山佛老宫，诗昌谭胜每舂容。不妨重就山间宿，蔬笋香茶未阙供。
真阴真阳是其道，只在目前何远讨。凡流岁岁炼神丹，或见青黄自云好。
风景依稀似去年，鸟啼花发柳含烟。夜深斜搭鞦韆索，独向檐床看雨眠。
飞构凌空际楚天，远临衡霍见湘烟。阁中歌舞今谁在，芳草春波似昔年。
菖蒲花发月光馀，尚见当年女较书。倘得画他鹦鹉舌，斋头应亦浣花居。
闻说名轩寄远情，得非游世厌营营。丈夫出处浑无累，只要心源一点清。
卷幔江湖二十年，青山兀坐学枯禅。夜来雪急敲窗纸，忽忆吴江听此眠。
霰雪为霖近浃旬，江湖清气压冬温。应时岂是诚能感，作物宜同易画坤。
碧瓦朱甍紫岭东，昂云松桂响寒风。灵泉清映银床在，无复当年大小空。
目穷淮海满如银，万道虹光育蚌珍。天上若无修月户，桂枝撑损向西轮。
芙蕖耐夏复宜秋，一种今年便满沟。南荡东陂无此物，但随深浅见游鯈。
二十年来黍一炊，英风惟有冢累累。儿童踯躅牛羊戏，陌上行人谓此谁。
甓湖酒绿如寒烟，与君瓮头三日眠。即使病酲不忍却，况乃去病复延年。
禅客寻常入旧都，黄牛角上挂瓶盂。有时带笠穿云去，便好和云作画图。
强解莱衣别故园，白云南望几烟村。西风忽遇堂前燕，报道三秋尽倚门。
小轩愁入丁香结，幽径春生豆蔻梢。若论此时吟思苦，纵磨铁砚也成凹。
兔冷蟾寒不出时，群仙无睡尚游嬉。可怜深夜无灯火，碧玉枰前暗著棋。
城市园林多种花，山中老竹自欹斜。时人只解看花好，看到秋来有几家。
日日江头闻鼓声，问船云作岳州行。如闻风便一日尔，我乃终年怀友生。
十八年前蜀道还，维舟曾记此龙湾。江流万里元依旧，药市蚕丛兴未阑。
苍苍森列万株松，终日无风亦自风。白鹤来时清露下，月明天籁满秋空。
谁能货马即求船，分袂都门又一年。翳翳夏槐联骑语，萧萧秋雨对床眠。
去时真似箭离弦，风过长河雨绝天。人命踟蹰曾不得，千秋遗恨素馨田。
卫幕已镌东白志，西涯又撰孺人碑。莫道不传家世事，当年兼有两公知。
湖草青青上客舟，辛夷花老麦初秋。一春多少怀人梦，半在乡山雨外楼。
山巾野服鬓丝丝，记得南窗病起时。白玉蟾蜍铜雀砚，日长闲写庙堂碑。
少年才气颇纵横，来问衰翁与借名。他日名成君自悔，祗将牙颊送余生。
兢惕如君不自轻，世纷何处得关情。也应妙敬无穷意，雪未消时草已生。
独上西楼四望赊，玉林琼树影交加。春风也解嫌萧索，借发明年最早花。
清谈莫疗颠危证，白堕堪浇磊块胸。今日得生今日福，世间万事付青松。
舆马连年东复西，巨鳌双胁夹青猊。荷旃食肉无非命，憔悴相如不敢题。
红云煖压草玄池，宫烛传榆夜更奇。空掩沉香亭北恨，玉环宿酒未醒时。
渡了黄河又黑河，春风秋月五年过。泾阳太守如相问，更比来时白发多。
老胡移种觉园花，五叶联芳次第来。恼乱春风没休日，一枝开了一枝开。
画栱无尘乳燕飞，薰风时复度罗衣。君王避暑蓬莱殿，向晚笙歌簇辇归。
说著冰壶事已非，此时消息我知微。游云断处千山出，夕照明边一鸟归。
松暗泉明涧道崩，洞门秋色掩寒藤。朝来茅屋无行路，雪压幽厓第几层。
剪刀叶畔戏鱼回，帔子花头舞蝶来。领略年光属闲客，一樽自劝不须推。
我兄教我过东吴，遗墨山间无处无。忽报冬潮催出堰，俗缘深重道心粗。
苑墙霏雨拂春旌，兴圣宫前晓唱名。闻道明经传奕叶，宁馨今日被恩荣。
万点寒鸦噪野烟，保州城上夕阳天。道傍苔碣麒麟卧，知是谁家旧墓田。
睡起纱窗对晓奁，暂时初识远山尖。多情笑煞张京兆，应恐香螺涴玉纤。
阔野微茫入望迷，年年芳草一萋萋。可怜麀鹿搜寻尽，惟见斜阳白鸟飞。
徵书闻不到丘园，我亦年来厌世諠。何日与君同杖策，张公山下看江源。
过雨陂塘处处深，南风萧艾欲成林。道边拾穗行歌者，亦有丰年一饱心。
年来夺锦马群空，而况君家有八龙。传与乡人经济策，问焉何惜少舂容。
六尺墙边满树霜，分明不是世间香。黎郎可笑无风味，要把渠侬聘海棠。
十年声动大长秋，一笑如花越水头。为有薛家红线在，何须重上木兰舟。
古今人物何相远，代往年徂迹故真。君试作图传异日，焉知不是辋川人。
催花白雨衒芳春，香湿霓裳入梦云。曾是长安年少客，天津桥上月中闻。
一片征帆白马堤，射阳西更博支西。淮南二隐遥相望，谁道风流在剡溪。
相逢投老愈情深，不独开怀又吐心。更上高台同一醉，十年陈迹漫追寻。
秋水澄清见发毛，锦鳞行处水纹摇。岸边人影惊还去，时向绿荷深处跳。
云开远见彩云州，一片烟岚鸟外浮。还见前年山下路，密蒙花发艳新秋。
磴道盘纡薄晚云，天边疑见斗方春。清风万里知何意，吹尽华缨漠漠尘。
百年舒卷岂难期，七尺渔竿一钓丝。不择水清鱼少处，秋江端可鉴须眉。
山下书生业读书，荻篱葛蔓避人居。最怜无奈穷耽酒，时遣羸童致一壶。
老怀忽忽如中酒，短发萧萧不受簪。四壁应闻长叹息，何人知我此时心。
气如轲也生于义，道似参乎任以仁。乾盖坤舆犹塞破，何难压倒玉嶙峋。
汉家何事筑通天，漫费当年九府钱。跻世本期开寿域，祝厘端合报长年。
沙堤月色晓朦胧，曾向朱门候相公。逢迎不意犹能惯，回首当年似梦中。
千里归来倦宦身，欲寻田宅豫求邻。能将孝友传家世，乡邑如君更几人。
贯以柳条仍拨刺，芼之筠笋佐鲜肥。他年京洛憎凡馔，莫忘河亭染指时。
衰草残阳满地红，苹花零落野塘风。一枝多少怀君梦，半在青灯细雨中。
关头日落薄衣襟，又对丛芦拥鼻吟。尘土十年缠马足，只凭双鬓照归心。
涪州丹荔擅时称，翠篚来庭色尚新。献罢未曾登玉案，先教颁赐与群臣。
不见溪翁坐石年，钓台云暮眼空穿。持竿欲学任公子，志大无功漫费钱。
六十休论少壮时，尉迟功业拟奚为。高声念佛寻街者，尽是拗停老健儿。
力希颜氏何能望，窃比言游未敢安。老大渐知亲洒扫，试将妙用此中参。
深林茅屋隐渔樵，时有扁舟过石桥。谁把客星入图画，晓风残月伴吹箫。
十年栽种满园花，无似兹花艳丽多。已是谱中推第一，不须还更问如何。
荣悴元知岂有常，纷纷草木占年光。霜风一扫知何在，楚客从来枉断肠。
陆贾城边越水滨，翠条犹是汉时春。不知事去千馀载，无奈东风吹又新。
日日思归饱蕨薇，春来荠美忽忘归。传夸真欲嫌荼苦，自笑何时得瓠肥。
嘉陵江上嘉川峡，古木云萝千万峰。阁道缘山已经月，萦回未出画屏中。
前有长江后有湖，天将此景属吾徒。当时想未见秋兴，谩说南楼天下无。
随分棺衾足掩身，不劳吊客叹家贫。白头赢得青山葬，多少寒沙暴骨人。
岁事将穷老所悲，念将留汝亦奚为。新年事业能增进，绝胜衰残守旧诗。
梓柳都移五十栽，稚松千个绿毰毸。旁人莫笑千年计，万一他时化鹤来。
芹泥衔罢东风软，舞趁绿阴娇似懒。飞来新垒立多时，说尽闲愁春不管。
平郊漫漫树依依，人物千年总已非。多少荒台芳草合，不知何处是三归。
扁舟老树傍苍崖，好似今秋雪岭回。试问黄尘山下渡，几人曾为看山来。
暑雨祁寒已怨咨，号寒愁雨更啼饥。老夫夜拥寒炉坐，细数檐声闷咏诗。
玉殿珠楼漾水光，翠华来幸拂天香。高皇魂魄应思沛，时有祥云护此方。
往来同路不同时，前后相思两不知。行过关门三四里，榴花不见见君诗。
僧乎莫道青山好，山好何事更出山。试看他日吾踪迹，一入青山更不还。
山酒吹香绿满瓢，转回随峡放兰桡。年来不奈愁成绪，都与春风付柳条。
传宣太府颁宫锦，近侍承恩拜榻前。制得袍成天未晓，著来香殿贺新年。
书记相随别帝京，卜幽仙洞欲逃名。时人笑指临邛事，谁识前身是马卿。
终日不离尘土间，若为能见此身闲。今朝暂共游僧语，更恨趋时别旧山。
绿窗愁寂雨凄凄，春老江南花乱飞。莺亦自知人意思，垂杨深院尽情啼。
远闻王母寿筵开，琼岛蟠根熟几回。膝下凤毛如戏彩，定知先上万年杯。
去年腊月正兹时，曾逐宾尘献寿诗。今岁威仪多胜旧，子孙显达福累□。
天子荣亲濮议繁，宋朝多事我朝翻。状元修撰浑年少，谪戍云南未是冤。
廉泉乔木出氛埃，闻道平章手自栽。一巷绿衣人不见，依依如待相公来。
本自深村老圃来，偶分符竹到天台。漫山幸可容桃李，莫待刘郎去后栽。
九陌黄尘乌帽底，五湖春水白鸥前。扁舟不为鲈鱼去，收取声名四十年。
此老从来马如狗，却笑蹇驴难朝天。聊尔据鞍犹觅句，想知行处似乘船。
百年能有几春光，只合都将付醉乡。衰病豁除千日外，尚馀三万五千场。
东床君是谢家亲，文采风流亦未贫。闻道阳元成宅相，衡门归去扫荆榛。
绝漠烧荒汉使还，秋风先到贺兰山。大宛大马年年入，谁道丸泥闭玉关。
半年京国囊无储，饭我豆粥羹寒蔬。翻江黑雨弥两月，却忆溪翁留白鱼。
道人惠我南山蕨，颇带斋厨法酱香。闻道城中少蔬供，急令健步走倾筐。
秋风桂子又三年，阿过寒窗笑上竿。赖得郎罢迂阔甚，抡魁原作技儿看。
拄杖穿林出每迟，板桥凝望去何之。柴门流水花间月，正是云溪春暮时。
两年为客忆乡关，樽酒何时别此间。今日移舟出城市，多情却恋眼中山。
四畦芍药间葱花，五月春风便有涯。闾巷萧条生意少，隔墙谁信内官家。
十里青松一径烟，嵩阳老衲此安禅。宽余许似渊明否，贤社何妨继白莲。
野水深深小径斜，旧时闻是富人家。乱馀田地浑无主，近有流移来种麻。
忆昔常随祖母过，登堂共庆尚垂胡。十年未远皆流荡，地下相逢果有无。
莫惊客路已经年，尚有青春一半妍。试上芳堤望春野，万丝杨柳拂晴天。
见见之时非是见，见犹离见若为论。钱塘江上中秋后，风急潮声万马奔。
湖边膏雨弄晴时，桃杏红争锦一机。杨柳也如新及第，向人争舞绿罗衣。
五丁尽力路通泉，百货东来蜀道贫。不以粪牛欺远俗，安知指虎有强臣。
悟了还同未悟时，著衣吃饭顺时宜。起居动静曾无别，始信拈花第二机。
桃叶渡头鱼𪡋春，莫愁堂上燕依人。玉觞欲举心先醉，痛忆当时迹未尘。
南人羁旅不成归，梦绕南枝与北枝。安得孤根连夜发，要当雪月群明时。
蚤时曾侍御屏东，上苑新花赐晚红。不信仙人乘鹤去，绝无馀梦入宫中。
莫道盆池作不成，藕稍初种已齐生。从今有雨君须记，来听萧萧打叶声。
小葵花老因繁实，应手剪之花复然。翻笑五男多实在，不求花好事人怜。
揽衣初起髻鬟倾，翠凤离披画不成。梳洗不妨停一刻，乱头时节最倾城。
轻舟幸借东风便，帆挂危樯掣惊电。万群白马度天门，谁道澄江静如练。
一畚石与一畚钱，悬绠千寻未及泉。吹玉往时犹可诧，汲金此地更堪怜。
尪羸老马尚堪骑，象笏金章已属谁。政使死时无一物，清心壮胆有天知。
浊世纷纷肯下临，梦寻飞步五云深。无因上到通明殿，只许微闻玉佩音。
堤草惹烟连野绿，岸花经雨压枝红。年来多病辜春醉，惆怅河桥酒旆风。
少尽其力老弃之，此岂有意埋敝帷。不如汗血阵前死，以革就裹将军尸。
江城半月从游乐，别去知君剩有诗。相望置邮三舍便，幸能时寄慰相思。
声声啼鸣叫钩辀，山自巑岏水自流。西望长沙三百里，行人道是古袁州。
呜咿声断笛横时，满目春风不自知。脚后脚前者些子，入渠群队听渠疑。
井存上蔡南门外，置此井时来相秦。断绠数寻垂古甃，取将寒水是何人。
风前散袂能忘扇，月下题诗不用灯。万士清宵鏖棘庑，一年秋色满桐城。
柴门阒寂人少过，尽日观书口自哦。馀地不妨添竹木，放教啼鸟往来多。
潘氏亭前饮一宵，酒酣对竹啸琼箫。不知栖凤来多少，凤去人归竹寂寥。
自修盟好讳言兵，竞喜丰年贺太平。养得狐狸解猖獗，健儿还胜老儒生。
庞公旧隐鹿门山，近在襄城汉水间。石洞草荒无路入，夕阳时见鸟飞还。
眼看庾岭梅花发，忽忆东窗月夜时。风景苍苍异南北，那堪心事转凄其。
三年已绝生还望，一日天恩到海涯。路过清湘犹间阔，当时何不住长沙。
今年甲子皆阴雨，九月初旬甲子晴。若道占书皆可验，何缘宝穑已秋成。
三更老衲卧禅床，静笑羲和太着忙。尘世劳劳何日息，吾将散发到扶桑。
经年尘土满征衣，特特寻芳上翠微。好水好山看不足，马蹄催趁月明归。
老梅标致何潇洒，不与寻常草木同。可笑燕山人事别，春风只看杏花红。
昨来一雨断人行，恰则晴时云又生。梅月如何休得雨，麦秋却是要它晴。
老亲官定覃怀后，游子南来京索时。舟渡浊河高处望，太行秋碧绕天涯。
灵府安平四体和，经时止酒颊常酡。老生要是常谈尔，吐纳馀闲即按摩。
春风绿尽江南草，夜雨红销树底花。独立斜阳多少恨，长空捲散暮天霞。
筑室渔村五六年，湖光山色在吟边。道人不作闲人看，浪说前程博酒钱。
烟梢露叶贯冬荣，高出危墙近覆亭。闻道兰台有图籍，故留春粉助蒸青。
提得神锋胜太阿，万年妖孽尽消磨。直饶埋向尘泥里，争奈灵光透匣何。
废陇荒陂浥浥耕，生无勋业死无名。衰颓日甚君休问，三十年前白发生。
菜花零落麦初黄，柳絮东风燕子忙。桥下巳无王谢宅，年年犹自集空梁。
江头千树发参差，得似披图见一枝。莫恨春风开较晚，苦心结实待明时。
冷官门户日萧条，亲旧音书半寂寥。惟有太原张县令，年年专遣送蒲桃。
春风披拂柳如丝，槜李舟中独酌时。写得罗浮春一片，寄将江左慰相思。
大兄一别经三载，昏眼裁书两泪含。为说白头千里外，时时心在紫芝庵。
稽峰倚云千仞高，澄湖倒影分秋毫。当年逸赏有馀意，徘徊不忍移轻舠。
一自胡尘入汉关，十年伊洛路漫漫。青墩溪畔龙钟客，独立东风看牡丹。
黄金高筑古台名，蹀躞霜蹄万里行。剪拂劳君增价去，一时飞骑满神京。
两岁春船各一时，今年船快去年迟。青山面目何曾改，清晓看来别样奇。
生计年年问馆娃，虎头痴绝不思家。卖文才得钱千百，不买青山只买花。
旱气深时疫气生，凶荒自古势相成。穷乡卧病人人是，落日空原无哭声。
有两龙驹慰陆沈，四年河海每关心。今朝款段聊乘兴，矍铄犹堪寄好音。
湖亭初得寄来诗，几度长吟恨别离。近日扁舟洞庭野，雨中多是忆君时。
西湖游棹十年孤，独领春光省画图。山色岧峣波潋滟，晓窗犹似梦回初。
酉时红日下西山，草屋柴门及早关。几个老乌松顶薄，清晨飞去夜方还。
相逢杯酒罄交欢，转眼真成按剑看。千古相知推管鲍，同心直到白头难。
东风绿水动微波，晚泊滩头理钓蓑。唤起江湖昔年梦，一帆寒雨听渔歌。
飘蓬敢恨一年迟，客里春光也自宜。白玉青丝那得说，一杯咽下少陵诗。
除日春临三十年，如今更值岁朝天。好师好友知何处，快得新盟白社贤。
一痕隐隐介亭西，庾亮楼头未醉时。多是团团深夜看，可曾见此巧如眉。
越江秋水得霜清，夜夜天南婺女明。客子布衣风又急，世间无用是才名。
燕然民庶久疮痍，摩抚疮痍正此时。暴吏猾胥谄君日，开缄三复味予诗。
空山秃木两株长，屈干樛枝半欲僵。下有敷荣三五树，自缘低处少风霜。
盛世何劳起卧龙，山林钟鼎道还同。直须着我青松下，岭月溪风指顾中。
迟速乘除转晚飙，布帆快意定明朝。庐山试问高多少，欲望西川万里桥。
晶轮不惹少商风，银汉无波一派通。博望仙槎容易度，何须乌鹊掠清空。
因看木槿落花稀，更惜年光似鸟飞。斗酒黄鸡堪共乐，青山无恙故人非。
荦荦才情与世疏，等闲零落傍江湖。不应泛驾终难用，闲看王孙骏马图。
日长上直玉堂庐，思入闲云待卷舒。重为明时难再遇，等闲羞老蠹鱼书。
东风满眼皆陈迹，老树荒园更断烟。今昔相看只如此，但拚痛饮过年年。
墨花香满砚池头，尽说能书老户侯。顾兔分毫迟授管，冷金纸上字双钩。
不是奚官不敢骑，自缘龙骨世间希。琼林宴罢游春陌，应使人夸匹练飞。
阊阖楼南粉署西，旧时种柳长应齐。如今冷落穷山县，卧听春风百鸟啼。
训释虽工非世好，风流未减已形枯。固知商也真无罪，岂谓穹穹不可呼。
丹桂联芳贵一门，往来时得细论文。青黄又见三年别，望白岩山海气昏。
戚里夸为贤驸马，儒家认作好诗人。鲁侯不得辜风景，沂水年年有暮春。
番番留我杀鸡多，老齿如今不奈何。本是年凶甘隔阔，论情非为酒来过。
为惜佳时暂举杯，春光闻道隔年回。凭谁细话真消息，起向前轩玩蚤梅。
秋水芙蓉怅有思，美人肠断倩谁知。可怜画里荒寒景，恰写离魂欲去时。
田园尚少隐居难，场屋劳劳未得官。有酒羡君无一事，馀粮犹足散孤寒。
竹凉池馆绿荷风，同看吴宫小队红。少却乱红深处棹，西陵桥北断桥东。
闻说三魁是少年，世闲何必叹才难。我生亦是奇男子，莫作时人一例看。
路入南山旧汉畿，油油清渭照牙旗。古来百战功名地，正是鸡鸣起舞时。
红颜绿发映春袍，三十年前白下桥。乱后重逢天竺寺，相看如梦说前朝。
潇湘水碧莓苔青，白雁掠云时一声。疏灯古壁照蓬鬓，江湖心事秋冥冥。
身随饥马日中行，眼入风沙困欲盲。心气已劳形亦弊，自怜于世欲何营。
夜凉枕上梦频惊，有底秋天不肯明。老眼近来闲泪少，那禁月下捣衣声。
我是承平汝颍家，南来吴越在天涯。钱王故里惊如此，不忍思乡老眼华。
春城何处啭黄鹂，才听忽飞别树枝。因忆故园最深处，一尊相伴日西时。
恩怨荣污总不知，片云只鹤久相期。驱磨花月三千界，断送风波十二时。
木落山高秋去后，犬惊人语夜深时。小舟满载离愁重，惟有孤鸣寒雁知。
窗满蕉荫小洞天，香风时度竹栏边。东君管领春无价，笑倩金蓬上玉肩。
一条黑路两人忙，傍晚相看鬓有霜。汝去我来何日了，亏他扯拽度时光。
玉实累累带露繁，两岐佳兆厌名园。时新一荐玄台下，何必三牲慰九原。
经年不见玉溪翁，百里江山万里同。无计相从话心曲，时挥一纸寄西风。
别驾今晨检驿亭，道迎羸卒破铜钲。当年错做书窗梦，蔽日旌旗出塞兵。
湖南刘是江东谢，千古清风两草堂。归去有词涯老在，人间漫许晋文章。
夏禹崩来一万秋，水从嶓冢至今流。当时若诉胼胝苦，更使何人别九州。
院里霏霏三素云，却疑前世是元君。金钱不买长门赋，玉版亲书宝箓文。
天风吹折碧琅玕，神化茫茫接岂难。凤髓鸾胶天上有，世人休作等闲看。
猿臂将军死弗侯，发机百中巧无酬。不逢肉醉眠山路，饮羽空嗟老石头。
石耸灵岩接太虚，百千年称定光居。未知天上何方有，应是人间别地无。
岛夷三月不知春，唯有杨花似故人。老大相逢何可语，满头白发不胜嚬。
寥寥相对一灯明，数尽遥钟百八声。题向山堂成故事，他年却好话平生。
采秀朝来汗漫游，松风五月冷龙湫。山中道士如相识，骑鹤招余到十洲。
玉女何年驾紫鹓，水盂传是洗头盆。丹馀黑米纷无数，留得仙粮与白猿。
十顷狂风撼曲尘，缘堤照水露红新。世间花气皆愁绝，恰是莲香更恼人。
设醴当年为穆生，偶忘微礼便辞荣。固知申白无先见，衣赭髡钳始自惊。
祝融南去万重云，清啸无因更一闻。莫遣碧江通箭道，不教肠断忆同群。
五台拔地五千丈，犹起浮屠插汉孤。我有一尊无缝塔，烦师将寄老文殊。
欸乃新声度远汀，烟消日出树冥冥。年来悟得沧浪意，长近西堂竹下听。
乡园昔别已多年，月旦今评孰最贤。老我但知闲是好，丝瓜藤下枕书眠。
小鼎煎茶面曲池，白须道士竹间棋。何人书破蒲葵扇，记著南塘移树时。
浴沂风雩兴超然，童冠三三春暮天。古人冷淡今人笑，傀儡场中闹岁年。
道人不独是诗豪，曾把沧溟注一毛。破晓联镳访孤寂，致身如在太山高。
石罅题诗纪别年，风烟南北各凄然。薝蒲坐我灵山下，犹借高人半日缘。
百丈寒泉落寺门，琳宫迢递桂松深。鹤亭马石依然在，欲唤清谭支道林。
礼学无人发世蒙，正神流弊与妖同。既非气类相求者，岂解精诚妙感通。
贝叶琅函免浸淫，贤侯料理意何深。慨然忧物如忧己，已得他时援溺心。
拒霜旋插花疏疏，甘菊新移日晒枯。花草只今如此在，几时写作会昌图。
佩德怀恩岂易陈，自嗟麋鹿性难驯。流年日月无多子，乞取山林放旷身。
沙薄霜乾草不深，萧萧榆柳冷无阴。村园门巷皆鸡犬，比似江南少竹林。
当年平贼立殊勋，时不旌贤事忍闻。唐史无人修列传，漳江有庙祀将军。
绕郭清蒿翠欲浮，燕泉山水抱城流。娃宫香径终肥腻，谁道苏州胜汝州。
纷纷蜂采百花归，蜜在枝头竟不知。造物要令甜在后，时人莫讶熟何迟。
去年寒食柳溪头，著意寻花醉未休。今日天涯最惆怅，满江烟雨吊春愁。
斗酒百篇元祐初，当时流辈已萧疏。闭门日饮身强健，得见升平总不如。
官居城郭枕山根，嬉语儿童亦带村。老子痴顽甘避俗，欲从社叟学方言。
山蹊黄叶从过满，石案苍苔不用除。坛上古松岩畔竹，切须留伴老僧居。
故事迎春世罕稀，鼓声高振路尘飞。朱门不厌多男子，牌额先前送白衣。
了无车马到山家，门外东风扫落花。春入山闲人不见，无时无处不烟霞。
十载江东忆旧游，竹林斜日坐深秋。长安道上红尘满，赖有清风消客愁。
明日谯楼榜已开，网疏宁免有遗才。诸生莫作冬烘看，二老曾经眊氉来。
河汉浮槎到五羊，南风吹送桂花香。村人多少来争看，狗吠仙姬会阮郎。
子诗赠我离杭日，劝使东来作主人。再得湖山老休去，而今始是自由身。
千古堂堂一孔明，尚咨幼宰访州平。诸君应悉惓惓意，老子宁希赫赫声。
小窗午热倦如柳，睡起雨来江浪声。快意百年浑似此，不须浮海觅长生。
力贫藏得五车书，趁就炎歊晒壁鱼。安得身闲饶目力，年年铅椠课三馀。
年年相约荔支红，挥扇高谈几老翁。挂绿凝冰知在念，未堪邮寄海船风。
彩毫挥就仲卿家，文藻翩翩汉吏夸。铁锁银钩应解道，梦中曾否笔生花。
渺渺烟波接九疑，几人经此泣江蓠。年年绿水青山色，不改重华南狩时。
周时宫室汉时城，废址遗基刬已平。乍见桥名惊老眼，南州安得有西京。
绕窗山水富清妍，古木阴中隐乱蝉。一叶迎秋无尽日，勾萌还复待明年。
幽人世路无辙迹，抱此耿耿将安归。机心一寸焦谷稿，丹颊不为千钟肥。
岩暝林霏日夕佳，百年宁复此秋崖。不须更问青乌子，一锸相随死便埋。
江流远引背烟岚，平陆何年重举帆。断岸插天危欲坠，六朝龙去祗空岩。
只道南湖没样奇，出关又有许多诗。便须抄取天然句，才下工夫走却伊。
三年不见种田农，蓦陇跳沟过屋东。齐唱歌声相劳苦，濛濛烟里一蓑风。
六年奔走汗颜红，此日行吟两袖风。俗虑湔磨有诗册，净看明月照长空。
发遣将军欲去时，略无情挠只贪棋。自从乞与羊昙后，赌墅功成更有谁。
传语幽人范叔豹，雾隐何时窥一斑。天下草堂随处取，无此玉湖浮玉山。
出关连日傍山行，谁见苍苔点绛英。间有野花皆碧色，问人都道不知名。
出入无时是此心，岂知鸡犬易追寻。请看屏上初爻旨，便识名斋用意深。
对酒无言兴尽还，豆花棚下有青山。明朝欲钓鲈鱼去，君若来时恐未闲。
溪藤十幅蔽春寒，时有清香入梦魂。多少罗帏风月好，不知清得几黄昏。
逝水滔滔春复秋，长年踪迹寄扁舟。五湖风景谁争得，千古应须付白鸥。
先人昔日教安成，我在黉宫廨里生。垂老又经司学政，安成人士独关情。
堂堂大本固无偏，达道雍雍自粹然。气质万殊非我性，克治何惜日乾乾。
谁驱斗柄向东迁，渐喜新年胜故年。岁纬移躔东井外，狼星敛角左参边。
粥罢腰镰亦上山，晡时怅望负刍还。乍疑乍到忘归路，月满东楹未上关。
儿戏团沙欲象真，谁将愿力历三尘。八年来往箫峰客，两度来瞻百尺身。
三边兵隙果谁开，尽道秋高战马来。宗祀告成无一事，小臣欣睹带花回。
无事持竿八十年，有人炼石补天穿。登台不尽相思处，望断停云踏藓钱。
夜深惟恐蛟龙斗，急早仓皇负网归。莫道江湖能远害，人生随处要知几。
甘棠旧树几年馀，枝叶葱茏拂月衢。长沙耆旧如相候，先向轺车看凤雏。
中郎有女能传业，伯道无儿可保家。偶到匡山曾住处，几行衰泪落烟霞。
避灾野老寻蓑笠，送酒人来白衣湿。龙山路滑少人登，篱下菊花含泪泣。
射策当年第一人，秋风感叹二毛新。羽书昨夜甘泉道，知尔封侯骨相真。
孤灯花烬糁窑台，古驿凉扉傍月开。数事支持愁外去，十年憔悴梦中来。
人定朱门尚未开，初星粲粲照人回。此时寒食无烟火，花柳苍苍月欲来。
满园桃李手亲栽，治世何尝弃不材。可恨天南流落客，九霄雨露不曾来。
世上飞尘不到山，萧萧佛屋两三间。老僧饱玩松花月，春去春来意自闲。
总政中书月未期，郭崔奢侈遽中移。代宗勿叹天亡早，用相斯人已后时。
海水桑田欲变时，风涛翻覆沸天池。鲸吞蛟斗波成血，深涧游鱼乐不知。
常秉清忠报大廷，年华流水忽心惊。知公未恋沧洲曲，相对金螺看晚晴。
白云深处水茫茫，四百年馀古道场。我来不见矮师叔，手种树身今许长。
早除郎将少年狂，祖塔结缘归故乡。习气未消馀业在，逢人依旧琢诗章。
偶栽佳菊傍幽泉，岁晚泉清菊更妍。掬饮掇餐聊适意，不图却疾制颓年。
明明五运自推寻，汞中铅中理最深。铅汞既知人世有，坚须穷道莫沉吟。
与君疏懒十年情，梦入罗浮路几程。今日客途重相见，岁寒风味一般清。
才资如子世应稀，自喜寒门女有归。我被词华几陷溺，相期努力践朝晖。
同宿高斋换时节，共看移石复栽杉。送君江浦已惆怅，更上西楼看远帆。
将知德行异寻常，每见持经在道场。欲识用心精洁处，一瓶秋水一炉香。
匮中飞出过辽天，楼上归来又几年。云物已闲松已老，芝田依旧在桥边。
小奚云锦重来地，时与山人尉寂寥。妃子墓前苔砌绿，风烟商略到前朝。
老景人情一羽轻，绊身何用尚浮名。备尝世事灰心久，更问侬当作么生。
拟结三间剩种梅，要令绕屋积琼瑰。与公酥酪元同味，投老时须共一杯。
十二官街底许宽，寻常尘土昼漫漫。晚来一雨春多少，唯有垂杨最好看。
染练江山宿雨馀，枝枝叶叶润如酥。丝窠璎珞消多少，破费天公百斛珠。
黄昏独立佛堂前，满地槐花满树蝉。大抵四时心总苦，就中肠断是秋天。
客去门扃未作眠，续灯添火了残编。此时孤绝谁相与，能送幽香亦可怜。
碑同岘首千年石，诗到夔州十绝歌。他日巴人怀叔子，时时解著手摩挲。
从来难察是奸欺，莫索心头只自知。惟有老夫呼得应，他年祸福更关谁。
林外轻风帽影斜，客衣近染紫山霞。等闲点检春多少，墙角蔷薇几树花。
玲珑日表午初移，真见何郎拭污时。独有银光飞故粉，幽怀摊写涉江词。
啖蚬论文二十春，蚬多时共结交亲。今来煮蚬遥相忆，谁识江南海味真。
曲栏偏槛风霜晚，百卉花中菊一枝。老景但知非冷寞，宠恩何异在春时。
湖光可吸太清孤，渔父鸣鞭少得无。幸自有诗酬午节，不应无酒住西湖。
世上闲人岂易得，不妨无事上山行。松风落落溪云外，难得秋原一望晴。
老眼看花似隔纱，临风偶爱一枝斜。香生微晕初轮月，紫透轻魂破体砂。
厌看桃李媚春阳，最是秋来乐意长。千点黄花数行柳，幽居人道似柴桑。
却笑年前未挂冠，欲排阊阖献琅玕。于今筮得天山遁，且学诗人咏考槃。
传闻姑■欲南侵，愁破雄边老将心。却是燕姬能捍虏，不教行到杀胡林。
交飞寿斝长生殿，竞泛仙舟太液池。不似世间多暑气，天风淅淅万年枝。
紫微花对紫薇郎，何事斋前一树芳。造物似教人努力，他年准拟侍君王。
南山作雨北山云，野哭村歌处处闻。淮岱十年多盗贼，谁知一半是官军。
羽客已登仙路去，丹炉草木尽凋残。不知千载归何日，空使时人扫旧坛。
瘴云乍起四天低，𫛛鹊飘鹞无定栖。不是据鞍凭老马，纵逢沮溺路终迷。
盖世英雄只恁休，千年遗恨大江流。汉提义帝作张本，当日君输第一筹。
竹里梅花相并枝，梅花正发竹枝垂。风吹总向竹枝上，直似王家雪下时。
辽阳烟火照都城，底事忧时白发生。临别豪华君记取，重来恐已不胜情。
传道青鞋入旧京，乱山何处觅经行。因君却梦西湖色，一夜垂杨满目生。
天涯花信误心期，狼藉残红只往时。怪底小怜浑不睡，夜深惆怅梦周师。
岿然屹立此何为，先有民间口作碑。百世循良谁续传，青天白日照生祠。
闻说当年杜陵老，老来诗画满江干。青林白屋萧条在，每到东曹一借看。
塘名章练起何时，试问村翁尽不知。画舸乘风搥鼓过，落花飞絮谩相随。
老子从来宠利轻，于棋待诏昧平生。内中称赏秦郎帖，御笔批依不必更。
老年乐事莫如闲，午睡醒来梦已阑。枕上欠伸犹懒起，更听檐外雨珊珊。
行行渐近豫章城，烟树微茫两眼青。野水平桥时独立，肃然起敬为先生。
惊人新句叹无前，故态疏狂似少年。便写锦囊三百首，为君披咏步凉天。
心如明鉴照纤微，大道之中没是非。拂拭尘埃高挂阁，天边日月有光辉。
悠然相对莫相问，报答时光都有分。伊我九旬同醉醒，诸篇颇觉春遥近。
下马陵头草色春，我一怀古一沾巾。陵边又有累累冢，应是当年取酒人。
醉时感慨醒来闷，贫用奔波病却眠。白日无聊更无暇，黄昏独到穗帷前。
寒食少逢天气佳，十朝九日雨如麻。新巢唯有燕生子，小巷已无人卖花。
檐外浮岚暖翠堆，道人亲眼为渠开。餐钱官簿何须计，直为南山亦合来。
双流如带抱孤村，中有千年国族存。见说涂山遗泽远，涓涓何处不昆仑。
忆得葆真池上春，水晶帘底看灯人。当年京洛随车客，今夜江湖卧病身。
空翠摇阶云影凉，秋来槐叶几飘黄。种时人尚高于树，今过墙头如许长。
尖头屋子不嫌低，上有青山下有池。一阵东风拂松响，恰如蓬底雨来时。
神咏人歌不忍闻，若为天地净妖氛。重封一纸匡时策，哀乞兰台款奏君。
手种青松大几围，十年重上钓鱼矶。风波似息机心尽，传语沙鸥莫浪飞。
年来何日不思乡，却送君归欲断肠。闻道小园刚半亩，不愁无地种垂杨。
每逢节候一兴悲，阿母来辰去忌时。转眼七年弹指过，吞声重续悼亡诗。
仰止高风早赋归，晚生自恨不同时。公如岭上孤松秀，我亦松间百尺丝。
无热龙宫北道场，人天瞻礼玉毫光。玺书重叠两朝赐，更助吾皇节雨旸。
大堤花里锦江前，诗酒同游四十年。不料中秋最明夜，洞庭湖上见当天。
闻道梅花坼晓风，雪堆遍满四山中。何方可化身千亿，一树梅花一放翁。
五峰登眺二年同，送尔东归又北风。莫讶临岐无一语，此心皆在已言中。
醉折残梅一两枝，不妨桃李自逢时。向来冰雪严凝地，力斡春回竟是谁。
当年图上看中原，欲渡长淮梦断魂。今日绝淮载诗去，轻舟已自入桃源。
诗书何幸际明时，得禄承欢母遽违。升堂最是伤心处，挂壁犹存旧断机。
虽言穷北海云中，属国当时事不同。九姓如今尽臣妾，归期那肯待秋风。
天街未见瞳眬日，御马来朝馺騀宫。不许暂时超倒暴，欲将何事验真龙。
高阳社里醉复醒，于今老友俱凋零。街头酒薄不堪饮，四百青钱沽一瓶。
衣钵西来六叶传，丛林宗旨尚纷然。只凭一勺曹溪水，佛已前知二百年。
风际有云多世态，海中无底是人心。可堪更问棋山话，一局闲争古到今。
酷爱看花懒种花，知心惟有故人家。花开兮送花残取，娱老扶衰度岁华。
水边石上竹林西，香影亭前放鹤时。今见画图疑是梦，南枝雪压得春迟。
万事翛然只有棋，小轩高净簟凉时。阑珊半局和微醉，花落中庭树影移。
随阳群雁逐云低，望断孤鸿万里飞。不为江湖稻粱乐，几时大许送春归。
守内番僧日念吽，御厨酒肉按时供。组铃扇鼓诸天乐，知在龙宫第几重。
十年已往如冰冷，千载方来似月明。唐许何尝关世事，人间正有一书生。
楚天风雨绕阳台，百种名花次第开。谁遣一番寒食信，合欢廊下长莓苔。
奉使龙楼贾佩兰，往还偶失两宫欢。虽云樊昵能辞令，欲得昭仪喜怒难。
少年来作五陵游，一掾风尘已白头。今日送君秋色里，疏钟小雨上离舟。
暮年世事转悠悠，揽涕凄然类楚囚。不道浑无排遣处，病观周易闷梳头。
满身云影湿津津，何用能空冀北群。踣铁犹矜千里足，连钱时动五花文。
邺下风流在晋多，壮怀犹见缺壶歌。风云若恨张华少，温李新声奈尔何。
玉佩珊珊出禁扉，金莲分炬散芳菲。祠班咫尺临黄道，惹得天香满袖归。
朝论当年汹汹时，此翁奇事少人知。梦中缚得吴元济，犹说绯衣是小儿。
江南风物略知津，便觉诗成笔有神。不向九江看五老，故应犹未是诗人。
紫萸香度酒杯空，分付重阳一枕中。老至上山无脚力，试凭幽梦到南峰。
闻道桑沧恨不同，湖间无复水流东。居人尚想桃源乐，尽日楼台烟雨中。
括苍山色翠如葱，瀑下天门拖玉虹。底事少微星一点，金陵江上爱西风。
掠水纤纤紫燕斜，聊凭乌几伫幽花。今年未识云腴面，且拨去年官焙芽。
底事蹉跎二八年，嫁时装著未周旋。年年织得新丝绢，又被家翁作税钱。
玄螭穿透白云层，老眼平生见未曾。开辟以来神物出，人间剞劂竟何能。
心闲日日理黄庭，四体和柔胜药灵。独步小轩无一事，老槐阴里鹤梳翎。
山中大药几时成，黄帽青鞋入汉京。休怪儿童惊异貌，共传三耳是先生。
拔去庭蒿庭始宽，向来茅塞本无端。谁道人心不如此，塞时容易拔时难。
乘时盗贼起风尘，战血苔痕几度春。古庙仅能存大树，荒山犹自少行人。
时人唤尔小姑山，吾作中流砥柱看。何物女儿能此健，山头只欠丈夫冠。
日落荒阡白雾深，紫骝嘶顾出疏林。回头已失来时路，杳杳金盘堕翠岑。
儿童父老尚弦歌，共感吴门惠泽多。今日文风俱扫地，尽抛礼乐事干戈。
春寒偏勒牡丹迟，晚似常年半月期。上巳清明同一日，那时恰好放花枝。
老尽黄花梅又开，故人不见入城来。武康县北三桥步，夜夜梦中行一回。
寝甲边场泪暗流，忽看明月又逢秋。昔时双照深闺影，今夜孤悬绝塞愁。
不入城门来五载，同时班列尽官高。何人牢落犹依旧，唯有江陵元士曹。
河南民力已无堪，泣诉王人语再三。勤苦遗黎姑少忍，北人何止弃河南。
节纪天宁里社鸣，猗兰今日圣人生。如何表得千年瑞，万里黄河一带清。
枯笠摇风雪满衣，年年辛苦事渔矶。有时钓得鳣鲸上，又被行人买得归。
蓬莱石上珊瑚树，曾见扶桑海水乾。相逐葛陂龙化去，何年服得九还丹。
上界仙官执礼勤，逍遥归入散仙群。百千岁后人相识，白石山前黄老君。
千门万户易桃符，东舍西邻送历书。二十五年如水去，人生消得几番除。
惠休留我少停骖，凉雨清樽半日谈。欲向东林结诗社，不堪归思满江南。
坏道哀湍鬼火青，山间留得观冲名。仙宫分置玄真像，想见开元旧太平。
纷纷谭道何多歧，道听途闻也自欺。纵说良知无觅处，谁知吾道在希夷。
鹢首朝惊水怪频，三山宫阙总如银。系来男女知多少，犹是当年采药人。
儿曹健走尽从渠，老脚微酸半要扶。未委前头花好否，且令蜂蝶作前驱。
抱璞含和道俗同，寥寥万代想皇风。后来贤智知多少，未似当年牧马童。
大巧都无迹可窥，春来物物自芳菲。不因亲御香山赋，谁识当年造化机。
隐之立异酌贪泉，直使吾名四海传。得似范公全雅志，只将清白遗时贤。
谁伴幽人饱岁寒，霜葩雪干翠琅玕。眼前交道如渠少，好作长年耐久看。
不打诸方死葛藤，冷看时样巧番腾。卷衣深入家山去，何处觅渠刀斧痕。
若将此语定宗纲，任是灵山未厮当。大地撮来无粟粒，令人翻忆老曾郎。
哀笳遥起戍楼间，少见平原多见山。惆怅葫芦河上客，立残斜日望乡关。
凿落秋江水石明，高枫老柳两滩横。君看叠𪩘云容变，又有中宵雨意生。
城市尘埃不见诗，西村东坞可寻谁。夏前十日尝新麦，政是江南最好时。
多年谋道罢干时，洞里真人夙有期。行拂素烟归古洞，一溪寒蕊正离离。
平生孝行何人继，不受遗金世亦稀。岁岁朝廷赐牛酒，于今寂寞掩荆扉。
达人所遇有生涯，高卧穷阎自一家。阅世正嫌岩下电，开樽且看雾中花。
虚极静笃道乃见，仁至义尽馀何忧。名山采药恐未免，策蹇孰能从我游。
十五年来黍一炊，丛台重觅旧题诗。而今马上行人老，不似当初过赵时。
竹光水色近宣华，彷佛江南万里家。可是老谙春寂寞，夜深无梦到梅花。
贫埋病压老巑岏，拂拭菱花不喜看。又恐无人肯青眼，事须凭仗小还丹。
八年曾已到瀛州，兰室芝田手自裒。却信上池神水溢，瀛州又喜越人游。
山庄谁道不繁华，桃李逢春解著花。秋至未应全落莫，芙蓉新种已抽芽。
君王宣室正兴思，尺一催归四辈驰。寿宴明年当此日，蟠桃宣劝在瑶池。
招来暇日频呼酒，买得清风不用金。月姊水妃无老态，天光野色有遗音。
小桃花落雨毵毵，桑叶青青试浴蚕。好水好山鱼米贱，人生只合老江南。
陇亩循行不惮难，是知汉诏本从宽。讲求利病非无补，老矣犹能策治安。
修行众苦人难到，六指重来火后寻。遗恨百年消不得，一声杜宇一关心。
一听芭蕉叶上寒，鼻头倍益旧时酸。河清未遇三千岁，水手犹轻十八滩。
早遇鹤山先生子，晚登和义郡王门。静翁道翁两知己，恸哭新坟接旧坟。
一年爱惜傍东篱，今日才开四五枝。折与刘郎休叹老，嫩黄新白恰相宜。
七夕无缘一尽欢，水南秋月爱谁看。眼中岂少欧阳子，却羡夷陵旧判官。
芝陵迂路昼冥冥，一线重崖不可行。保国岂真由地险，滇南栈道不时平。
膏火无光巳累年，欢娱少味是穷边。强吹箫鼓迎乌帽，勾引游人近酒前。
当年今日误承恩，自倚容华托至尊。门外游丝难驻目，依然青草暗长门。
何须身外更求荣，荣在吾身尔自轻。但得仁荣真尊爵，荣华世上总虚名。
平生语默鬼神知，破戒随人老可媸。三日裹粮无此客，手携空卷下阶迟。
胸涵太古恐无邻，面著微埃讵许亲。顾肯城南访穷巷，松风时煮一瓯春。
洪流浩浩浸寰区，民杂蛇龙鸟兽居。长叹当时微帝力，苍生今日尽为鱼。
宿雨山中睡起迟，看花偶过白莲池。朱明道士迎余笑，昨夜南岩长紫芝。
夹路桃花眼自醉，昏昏不觉据鞍眠。觉来已失初时景，流水青山忽满前。
当时名妓镇东吴，不好黄金只好书。借问钱塘苏小小，风流还似大苏无。
鹊搆觚棱偶似诗，鸡栖庭树已当时。公车坐使诸侯急，却是奸人篡夺资。
故絮五更偏觉冷，薄糜未午已先饥。谁知人不堪忧处，正是降魔奏凯时。
风中晚稻离离长，雨后高田聒聒流。此乐世间谁共赏，淮西使者正防秋。
白发新愁满眼中，骚人零落怨秋风。年来诗思成何事，聊伴寒螀泣露丛。
丝丝弱柳犹迎岁，点点飞霙亦饯年。可是清高厌纷竞，百花那许著鞭先。
七十稀年几许闲，星星鬓发半衰颜。寸心灰尽周公梦，不恋朝衣只恋山。
茅屋萧然野水东，扫窗映竹见玲珑。城中桃李休相笑，岂待世间桃李风。
片云为雨出山时，群物欣欣各自私。收敛神功去无迹，寻常草木竟何知。
西湖虽老为人容，不必花时十里红。卷取郭熙真水墨，枯荷折苇小霜风。
习饮醉乡抛浩劫，葆真灵液反天和。方知世上闲滋味，元比神仙不较多。
木叶凋疏天欲霜，老怀多感易凄凉。得君数语开人意，径就湖桥醉夕阳。
长是年年趁雪妍，一鞭迟著笑今年。姓名虽在百花上，终不敢为天下先。
风色凄其上碧山，一朝林木变红颜。幽人为惜深秋色，忘却驱驰古道间。
往日芜菁不到吴，如今幽圃手亲锄。凭谁为向曹瞒道，彻底无能合种蔬。
湖边多少游湖者，半在断桥烟雨间。尽逐东风看歌舞，几人著眼到青山。
原庙衣冠渭北游，侍臣世世祀春秋。敌马何由向南牧，万神相与卫轩丘。
园草浮青入杖藜，莫教孤负好花时。人生屈指头如雪，消得春风几首诗。
龙楼凤阁美人歌，赏尽琼花碧玉柯。驿使去时浑浪折，江南春色已无多。
我来西郊始三日，超然便若与世违。市朝乃在咫尺尔，况复万里沧浪归。
竹篱围著一株梅，不道青春昨夜回。繁蕊嫩条花萼底，也须知我有诗来。
大涤潜通句曲山，列仙到处有遗坛。千年落叶无行迹，时见郭文骑虎还。
此生于世已心灰，自笑都城十往来。为有饥寒馀虑在，故应随俗强低回。
今代识真人已少，纷纷鱼目乱骊珠。兄持万古连城璧，只可深藏莫似渠。
几人白首困尘氛，垂老看山独有君。莫道年高筋力少，芒鞋曾踏一梯云。
谁握冰丝摘露丛，水晶帘展玉璁珑。鱼须细细龙油滑，道是鲛人织锦宫。
宛宛溪流九曲湾，山猿时下鸟关关。钓矶茶灶山中乐，大隐苍屏日月闲。
今朝不知明朝事，肯效人间寿者痴。若要了时即便了，乾坤伶俐几男儿。
野翁抱瓮甘息机，懒梦山蕉无是非。独向山中伴麋鹿，白云时傍野亭飞。
为渠模写未为难，只要稀疏不要繁。雪月风烟俱属我，一时收拾付毫端。
华顶晴登挹彩霞，云君仙子列如麻。琅玕芝草幽难掇，来往时瞻白鹿车。
团栾共坐说无生，家话只堪儿女听。谁遣老禅来入社，迎门笑语是轰霆。
当年轮奂落成均，法驾天临近至尊。万国儒生瞻圣化，一声清跸在桥门。
杨柳青青江水平，别时相顾酒如倾。何当共剪西窗烛，更与慇勤唱渭城。
水面芙蓉秋已衰，繁条偏是著花迟。平明露滴垂红脸，似有朝愁暮落时。
荷叶圆时初见汝，木犀落后便相疏。秋声只在庭前树，分寸阴中好看书。
山崦楼台花树枝，杜陵韦曲恣遨嬉。画图省识春风面，应是开元未乱时。
榴火丛中削玉团，一林红锦万人看。年年桃李争春色，谁似君家小状元。
问病寻方事总虚，漫劳车马慰踌躇。三年玉署兰台笔，学写颜公乞米书。
古寺峥嵘隐翠微，茂林修竹正依依。买山也作他年计，何必傍人□是非。
放翁潦倒鬓成丝，也把花前酒一卮。何限人间堪恨事，黄柑丹荔不同时。
长忆先君念母家，惭予小子近如遐。幸陪花萼相辉好，更喜螽斯世泽赊。
山出涓寒一道泉，暗声落涧玉铮然。辘轳引上泥丸顶，便是人间赤脚仙。
祁祁女伴竞新妆，一道欢声绕画廊。殿前数罢阿罗汉，密语叮咛拈佛香。
高牙大纛立门户，鸣玉腰金皆父兄。读尽床头书万卷，他年功业看纵横。
七十二翁头雪白，弱冠初游鬓如漆。除却一二老山僧，独来独往无人识。
一别丰姿遽六年，相望淮浙限江天。糟丘闻甚羊肠险，履践欣如玉色鲜。
闲拨船行寻旧池，幽情往事复谁知。太湖石上镌三字，十五年前陈结之。
六圣涵濡作幸民，明朝七十八年身。门前西走都城道，卧看无穷来往人。
雁门秋高多烈风，烟沙极目见云中。怜君弓马年来惯，不数翩翩塞上雄。
洗足投筇只坐禅，厌寻歧路费行缠。老来不复人间事，不用山公更削圆。
世事悠悠酒几杯，晴苍把镜独徘徊。西风吹老梧桐树，仍送新霜两鬓来。
十年行役厌间关，一第初收鬓已斑。重念此生难报处，君亲恩德重丘山。
锦袍烟艇夜郎西，酒思金銮入直时。不道相思杜陵老，愁吟落月屋梁诗。
故山秋老亲闱冷，游子夜长归梦多。独倚苍茫动幽兴，却惭容易脱渔蓑。
松晓露寒岩径僻，乘舆忽驾欲何之。悼陵园庙秋峰里，圣主恩深一顾时。
虫书叶叶是河图，画卦当年得见无。花绝无言吾亦尔，馨香吹出一林孤。
瘴雨蛮烟道路赊，囊书匣剑是生涯。海山佳处能相忆，好寄新诗雁字斜。
门巷沈沈草径纡，绿槐深护野人居。鸟声不断日亭午，时有小童来捕鱼。
驰道高騣赤电飞，横担蜀锦斗鸡归。新丰酒薄人难醉，夜半犹歌金缕衣。
老来情绪似秋烟，水畔林间不计年。世事纷纷何可较，城西寺里学参禅。
三晋山河数十州，频年水旱不能秋。我公出把司农节，粟麦还于地上流。
十智同真面目全，于中一智是根源。如今要见汾阳老，劈破三玄作两边。
鹤台道民掩柴扃，雁门才子宿寒厅。恰有金华一樽酒，且置茅家双玉瓶。
溶溶瘴雾暗朝暾，咫尺山关号鬼门。疾病年年不相贷，朱颜凋尽赤心存。
前年今日急邮程，时向街头慨武城。此际独吟仍独卧，满怀秋思向谁倾。
虬飞夭矫樛枝劲，盖转扶疏曲干连。但识栋隆能柱国，讵知霜雪几经年。
指按金徽星斗寒，试听一曲话悲欢。妙音怕入时人耳，携入白云深处弹。
一书驰奏请林皋，旅病经时骨自高。十月霜浓流潦降，怜君空赋广陵涛。
屡试吴中千里莼，闽中荔子亦尝新。独游每恨无佳思，正好溪山少故人。
江暗天低雨脚垂，屋鸣檐泻入枯池。却怜似镜新荷叶，不见鱼跳鹭浴时。
使君元起自锄犁，田野辛勤事总知。要为尔民除十害，肯容苛政夺三时。
花老辛夷万绿肥，草香江岸燕低飞。故人竟负看春约，回首东风事已非。
江月东生江水西，鹧鸪啼罢子规啼。孤舟老病思年少，走马春游杨柳堤。
当年我卜黄龙坡，山木未深云未多。直向天华蹑天路，飞云影里放天歌。
溪水溪花相映鲜，溪风时拂案头弦。轻鸥白鹭知人意，双去双来精舍边。
涓涓流水雨晴初，夹道山花簇彩舆。千骑不辞迎候远，物情春意竟何如。
十年去国真悠悠，祇今便可行归休。平生意气羞牛后，去踏金鳌顶上游。
江上高楼隔晚霞，蒲团静结倚窗纱。暗香一道随风力，知是前村枳橘花。
昔年采石矶头泊，江上馀霞正晚晴。追忆旧游如画里，分明梦到石头城。
突兀骚坛依汉立，英豪元帅凛霜威。四时景物知多少，一一投降听指挥。
归来双鬓各萧然，见画犹能记昔年。风雨一船曾泊处，借人灯火草堂前。
故人康世自英雄，富贵明知转首空。不似羊裘归去好，素痴犹解笑三公。
刳木功成济往还，古溪残照下前山。看看向晚人来少，犹自须来觅见钱。
跨越虚中亦自然，几千年度地行仙。桃花流水春风好，由此东西是洞天。
楼下歌儿惯刺人，分行迭唱笑声频。就中一老推歌伯，摺扇斜遮鸭舌唇。
晚云解事忽离披，放出千峰特地奇。欲拣一峰谁子是，总如笔未退尖时。
出山云似住山间，南北东西独往还。十载识君曾一笑，卷中仍是旧时颜。
桃源只在市城边，锦瑟明妆满画船。莫怪道人回首处，朝来暮去已年年。
即看新绿归千亩，还见陈红积九年。便觉雨旸如有意，不须花草苦争妍。
春时即是竹秋时，雨过鞭行更不迟。种向西南成笋易，求鱼待取最柔枝。
得失升沈是与非，纷纷世上局如棋。白云谷口横遮断，万事山中总不知。
织手生风搅昼寒，好花翻影艳清欢。试看不犯锋铓处，舞碎晴空雪一团。
天寿山高地位宽，先皇陵寝万年安。回龙殿外频翘首，王气成纹五色寒。
三韩玉叶展明蠲，诸老银钩卷碧鲜。幸自不逢文与可，一竿秋竹扫风烟。
春云如兽复如禽，日照风吹浅又深。谁道无心便容与，亦同翻覆小人心。
蹇驴寻我亦乘兴，秋泼空山烟翠时。脱帽不知谁主客，一灯相对夜弹棋。
千金散尽未知愁，骏马名姬结队游。买得宝刀夸示客，明年沙塞取封侯。
题桥贵欲露先诚，此日人皆笑率情。应讶临邛沽酒客，逢时还作汉公卿。
文采风流入壮年，名门当见后昆贤。紫阳正是君同里，莫为傍人草太玄。
仙境萦回一水通，人家住处绝尘踪。渔郎忽到惊相问，犹说当年避祖龙。
平生笔健足神奇，况复高怀与古期。台阁风流今贰令，不妨时出解颐诗。
浊尊泛菊他年事，落帽风流万古情。取醉不辞留夜月，相逢又得此生清。
柳絮飞时别洛阳，梅花发后到三湘。世情已逐浮云散，离恨空随江水长。
十载功名翰墨林，平时何敢叹英沉。愁云遮断望乡处，愁绝天涯寸草心。
桑苎尝来第二泉，翠松偃盖色相鲜。谷帘窦乳争多少，西子南威各自妍。
荒坛有柏翠参天，尽道栽从五代前。仙事茫茫真是否，试当风月听跫然。
祠堂千顷压江波，张陆之名更可磨。只少当时文相国，一间亭子表哀歌。
池上鸳鸯解合欢，人间一只是孤鸾。书来消渴因谁病，瘦尽腰围总不看。
一别良常岁月赊，茅君相念寄瑶华。五云阁吏无人换，犹是当年蔡少霞。
紫宙风轻敛夕霏，露华应湿六铢衣。鹊桥贪问经年恨，不觉蛛丝减旧机。
不与红尘费梦思，白云流水有心期。吟君细与鸥盟句，病起全胜未病时。
越奴年纪似罗敷，年纪无多情有馀。别后此情能记否，好凭北雁寄南书。
彩扇含风禁里裁，午时宣赐近臣催。殷勤捧向同官看，当直何人画得来。
葆真宫是何年有，游子相将便得真。闻道流霞醒不醉，只应人世恨还新。
当时谋国太匆匆，孝直何须复论功。若使炎灰应未烬，美髯还自报曹公。
几年不上雨花台，胜景寻常入梦来。如此江山好楼阁，峡中图画自天开。
九畹曾怀楚客骚，不堪沅澧去人遥。多情只有当时佩，别后清香尚未消。
蜀道盘回似上天，川南更在二峨边。使君观察劳旌节，南极牂牁是下川。
少陵子厚妙炉锤，力不能追心自期。杯水平时犹不直，试求印可老宗师。
平生苦节胡元仲，老大多才刘致中。为我殷勤问消息，十年坚坐想高风。
茗碗薰炉久不来，晓猿夜鹤总相猜。故将野老扶衰杖，踏破山家称意苔。
沧茫巨浸浪滔滔，只怕无风自著篙。多少弄潮人在岸，等闲馀韵落波涛。
百战关河血未乾，汉家宗社要重安。当时尽著羊裘去，谁向云台画里看。
千章古木影萧森，未必山林如许深。才见眼前成绿暗，一年又负种花心。
地平山迥渺洪流，西啮东吞得自由。道是牌洲须记取，驿楼仍在水中浮。
春雨林深笋蕨肥，多情把笔咏芳菲。生来要使三尸伏，老去休论万事非。
洞府烟霞锦绣丛，车如流水马如龙。东风烂熳花时节，也有人行九里松。
当年老鹤快乘轩，犹逊花驴食万钱。昨夜灯前成独笑，痴儿方诵旅獒篇。
碧崖道士拍洪肩，白水真人觅玉泉。我似东轩无一物，阁山风月不论钱。
乐处加功勉处行，事无甘苦必心亨。䌹衣容有文章在，低首时人莫怨争。
艮岳当年御辇游，花神有意结重楼。谁知天上春风乐，翻作青城一段愁。
香火悠长仙力重，山川布濩妙难控。诗魂飞绕翠屏中，冷雨疏风时入梦。
岩上松云飏日华，岩前瑶草杂琪花。祇应老鹤三千岁，曾见丹光化紫霞。
白酒东家一饭馀，仙翁题字石榴书。知君招饮先歌曲，莫道神仙世味疏。
却笑孤云未是闲，书来未报几时还。江南无限萧家寺，名画偏求水墨山。
谁写嫣然玉一枝，金衣公子立多时。曾知斥𫛩蓬蒿下，不识长安挟弹儿。
杨花落尽藕花开，人事悲欢合往来。试看阖闾坟上土，只闻歌吹不闻哀。
唐虞世远已堪怜，况值干戈十八年。民愠不知谁为解，烦君共我理薰弦。
亦有偷啼向镜台，合欢杯是断肠杯。张郎画笔无心试，暗提王家扇子来。
苦雨炎风促去程，此心不为世间名。愿将几滴天瓢水，一洗闽山万壑清。
聪明点尽若盲聋，没变通时有变通。漏得黄梅无底钵，笑开老眼醉春风。
本是骊龙颔下珠，昨因龙睡到寰区。世人只恐龙来取，讳却龙名不敢书。
轻薄谁家雾鬓娘，隔江花市趁斜阳。千年芗泽还倾国，半夜恩情奈尔凉。
深村人有结绳风，晚岁身为带索翁。啜粥茹蔬茅屋底，谁知也过百年中。
滥窃无能敢自欺，一官君已负心期。莫将踪迹论轻重，须看风波到岸时。
石头踞虎已千年，铁锁沉江事可怜。惟有南朝旧歌舞，至今犹在绮罗边。
卧病归舟越水浔，谁将风教振当今。幼儿只喜归家好，那识若翁忧世心。
阃外分忧屡积勋，间言几欲变深恩。十年三觐劳方面，荣耀双旌并在门。
南北驱驰报主情，江花边月笑平生。一年三百六十日，多是横戈马上行。
平阳拊背穿驰道，铜雀分香下璧门。几向缀珠深殿里，妒抛羞态卧黄昏。
一樽聊接故人欢，百岁堪嗟鬓渐残。莫见白云容易爱，照湖澄碧四明寒。
青青南陌柳如丝，柳色莺声晚日迟。何处最伤游客思，春风三月落花时。
一别南充十四年，时时清梦到金泉。山阴道上秋风早，却见神仙小自然。
青裙少妇抱孤儿，长跪车前泪满颐。夫死银坑生业尽，日锄野菜和糠炊。
粉萼朱华俱满丛，莺喧蝶舞乱春风。前年手种今年看，自觉淹留已老翁。
秋风庭满送租人，今岁遥应我未贫。老仆隔墙频过酒，不知门外有朱轮。
碧壶时与故人提，山带僧钟日去西。深不知寒双鹭浴，雪滩烟重碎玻璃。
绿鬓红颜学楚狂，看花携酒过溪堂。生涯莫笑扬雄拙，老挟玄经不下床。
诸公奉诏选豪英，翰墨声名要老成。谁敢一钱经卫尉，直须倾盖赠先生。
太白空来数百年，贯之今称隐其闲。静应笑我藏名拙，惹得人多到竹关。
绛绡蹙蹙石榴明，层柏高榆翠幄清。延宇如天忘伏暑，彩禽时作凤凰鸣。
尔家潇洒自天台，山绕溪楼石作台。老我会扶苍玉杖，寻幽重度葛陂来。
两崖陡起束狂澜，南去沙平势渺漫。长有扁舟依渡口，行人莫道往来难。
一度秋风一度花，疏篱隔水有渔家。老人独坐倚芳树，溪月和烟笼绛纱。
溽风吹暑透人肌，我仆云痡我马疲。隔岸渡船呼不应，柳阴深处立多时。
塞上番儿控骕骦，岂知天厩有乘黄。春风驰道花如锦，玉勒骄嘶出建章。
楚僧蹑雪来招隐，先访高人积雪中。已别剡溪逢雪去，雪山修道与师同。
两崖天倚画图开，万里风高猿啸哀。闻道万年崔相国，白头也复赐归来。
雨绝遥遥何许吟，一封得得乃斯寻。直教宛转生新意，徒益凄凉老旧心。
清香无以敌寒梅，可爱他乡独看来。为忆故溪千万树，几年辜负雪中开。
西来骑火照山红，夜宿桃林腊月中。手把命圭兼相印，一时重叠赏元功。
树顶危巢堕鹤翎，凌霄花白女萝青。无朝无暮云烟起，时有人来采茯苓。
冰壶骨相自清臞，流落荒郊道转孤。正是花中巢许辈，风标高古汉唐无。
病骨棱棱瘦欲飞，业根犹堕爱梅非。梦魂夜夜寻花去，时带寒香踏月归。
薤本新痕割复齐，豆苗初叶合仍离。莺声政好还飞去，不为诗人更许时。
忠诚为国心无累，简易临民讼自稀。与世相安真省事，若为作意苦沉机。
道山梅树缘谁写，墨妙分明夺化亚。蜂蝶未知真假在，回回他自领春风。
老作山翁行辈人，素衣曾不化京尘。只应猿鹤无惊怨，从自龙蛇有屈伸。
月下对花灯下字，年来渐觉老相关。颇思瞑坐收馀力，他日归家祗看山。
五年无路扫梧楸，梦里关山只泪流。谁送寒灯到先垄，异乡明月故乡愁。
休嗟道险未堪行，却到层峦足较轻。山险还如心险否，心平履险险仍平。
甲子须臾信矣无，人间元亦有蓬壶。等闲悟得循环理，坐倚高松看海枯。
州里相过未厌频，居然踪迹动星辰。当时多少辉煌者，不画诸公画此人。
金波滟滟日𪸩𪸩，绿树牵风晒柳丝。湖阔翠禽飞不过，浮荷叶上立多时。
园林五月绿漫漫，雨后轻狂尚作团。夏老不知花事退，犹疑春色在栏干。
枕中鸿宝谩纷如，尺素题诗已月馀。何物弥明儿女语，刚云不解世间书。
年时清话几黄昏，双桂亭前竹外门。离合盛衰方感旧，忽逢新句动诗魂。
水衡仙客住冰天，雪啮风餐更禁烟。不是移来小旸谷，老夫冻折两诗肩。
解作新诗似乐章，交情风味敌壶觞。平生阅士知多少，耸壑昂霄见此郎。
出户频频候月升，扶筇款款看秋耕。世间万事惟勤好，只恐儿孙未我听。
古邑荒凉但有松，浓阴夹道势腾空。行人破暑忙归去，未必茅檐有此风。
帝辇南游竟不还，二妃望断九疑山。森森万古祠前竹，犹带当时粉泪斑。
群山暝色烟开后，远水寒光雨过时。今夜何人醉霜月，卧听缑岭玉参差。
檐下飞云若可呼，树头岩影暗浮图。不知人世路多少，只见前山似覆盂。
惨惨秋风吹客襟，唐人遗迹宋人吟。浮云世事多迁变，不独此亭无绿阴。
王师竞下九天来，□瓮江城一战开。盖世荣华□不□，满船同籍送军台。
有意杨花空学雪，无情榆荚漫堆钱。穷愁不服春辜负，酒病依还似去年。
牝鸡一啄血波流，天下何缘不姓周。今日阿婆心力尽，乾陵秃似老僧头。
鸟道千盘压翠微，中峰突兀锁烟霏。天风两袖扪萝上，不道金丹白日飞。
小山榴花照眼明，青梅自堕时有声。柳桥东岸倚筇立，聊借水风吹宿酲。
撚断吟须字未安，短歌聊尔代长叹。春风座上无边景，漫道儒官是冷官。
偃月堂空复道深，蔷薇零落棘成林。槎槎喜鹊归何处，不到人家送好音。
盛游西洛方少年，晚乐渔歌号醉翁。白首归来玉堂署，君王殿后见鞓红。
耽耽卧石熊当道，矫矫长松龙上天。不怕雪云寒到骨，唤僧扶杖立桥边。
陌上花飞春又归，春归人老发垂垂。离鸾一去无归路，岁岁花开上故枝。
世路风波同苦海，人情轻薄似秋云。重来未敢还相许，直待龙华更识君。
有时坐起到天明，剔尽残缸数尽更。冬煖号寒犹可事，生憎蚊脚鬓边声。
握手论心廿载前，山人骨相半神仙。而今青眼还相见，笑指乔松不问年。
江流曲似九回肠，愁思非春亦自伤。明月不知人世变，夜来依旧下西厢。
灵根九节可延年，故尔多栽水石边。若得安期传妙诀，定应凡骨也成仙。
当年劈石自天成，秀削芙蓉夹岸明。云护风雷时作吼，中宵隐隐似龙鸣。
试取妆前玉匣开，光铓秋水迫人来。风尘可与儿夫佩，漫道儿夫得意回。
十年长望洛川云，目极空思胜事繁。今日良游知我有，彭婆北下见龙门。
舟行遥指福城关，天宇开时地势宽。二百里溪平似掌，一帆风色到怀安。
幽花满树酒盈樽，白水斜阳度曲村。曾忆少陵风雪里，也曾朝叩富儿门。
溪边竹瘦暮云昏，爱客头陀未掩门。问我年来何所事，袖边朱墨几多痕。
童时乞巧老何言，阶下儿孙瓜果繁。六十年来经七夕，都无人笑老天孙。
它人有子但豚犬，是家此郎真芝兰。异时笔底问珠玉，已在只今眉宇间。
百年养士蓄兵威，齐向元戎听指挥。直待边尘清不起，却销金甲卷征衣。
短桥平水树清深，树外云生漠漠阴。衣带冠緌半尘土，少凭书几到诗情。
连山接野冷光铺，望望村烟问道涂。不似在家蓬户闭，妻儿欢笑拥红炉。
畿南何地不耕桑，水旱相仍入奏章。捧檄知君趋熟道，定多奇策慰壶浆。
早年豪气盖区中，晚岁颓然一病翁。负许才华竟何事，有皇上帝岂梦梦。
波澜盈面雪盈须，问是何人道是予。却喜此生应久没，尚从镜里见须臾。
天厌金刀水德终，一时人望属萧公。能论魏武周文事，独有区区谢侍中。
沉炷茶铛且翠微，归轩何惜小逶迤。晴天璧月今宵好，待得金波泛夜时。
西圃栽花愧老人，花枝不似老人身。老身虽被花枝笑，自有儿孙看好春。
世人往往嗜甘言，正味多嫌橄榄严。寄我要须并海物，花猪顿顿饭难厌。
几年相望隔河梁，独有渔舟系绿杨。夜雨江头春睡足，不知何处是瞿塘。
投老西山百不为，把茅是处可幽栖。太湖三万六千顷，天与山僧作虎溪。
凤膺龙脊渥洼姿，正是奚官得意时。野老步行身自稳，诏书新下不教骑。
之子婆娑几许年，众人迁后独稀迁。即今便上青云上，巳愧开炉白日仙。
世历嬴刘周典尽，经由孙沈古音休。更嗟书法开元坏，不易肩吾字字求。
三山相接欲飞腾，高下来为半日登。合向中间著夫子，大员道士小员僧。
南望玉山三十里，从容时坐复时行。不独少宽舆从力，看花兼得听啼莺。
著处春风纵马蹄，客心愁见柳如丝。芒鞋斗笠溪桥路，记得江南二月时。
西风吹老洞庭波，一夜湘君白发多。醉后不知天在水，满船清梦压星河。
桃花鳜鱼世常有，莼菜鲈鱼浪得名。试吃江南鲤鱼尾，侯家无此一杯羹。
翻来覆去几枰棋，靖国崇宁各一时。前日雕笼栖宿者，等闲飞过蔡家池。
细君炊秫婢缲丝，彩胜酥花总不知。窗下老儒衣露肘，挑灯自拣一年诗。
秦山楚水路迢迢，不道琼花乱后凋。鹤背仙游清梦远，月明谁度紫鸾箫。
一时决讼憩棠阴，底事南人惜到今。德化及人仍及树，止缘当日本根深。
尧舜同时已甚都，祖孙四世古今无。谁将写日摹天手，画作皇王盛事图。
琉璃光里人间晓，俨若灵山未散时。不是青衣轻漏泄，个中消息有谁知。
先生一饭不忘主，诗句端如杜少陵。敬读新编二百首，凛然风采照隆兴。
竹柏萧森溪水南，道人为作小圆庵。市区收罢鱼豚税，来与弥陀共一龛。
梦中曾泊洞前船，落絮飞花是去年。今日来寻泊船处，一江风雨草连天。
三日霪霖已渺漫，未晴三日又言乾。自来说道天难做，天到台州分外难。
可怜仁化蒙君礼，讨贼昼夜多经营。当时不𦶟官陂砦，此际贼盗已临城。
檐前桐影偏宜夏，叶底蝉声渐报秋。莫道衰翁怯风露，也能觅醉水边楼。
玄圃春风赐宴时，双成独奏玉参差。侍晨饮釂虚皇喜，一段龙绡索进诗。
夜雨凄凉客思迷，闻砧却是梦回时。人人解说悲秋事，不似诗人彻底知。
五陵年少竞春晖，肥马银鞍白玉羁。何似松间煮新茗，更来花底覆残棋。
飞凤吹归思竹实，蟠龙高卧恋山泉。吾家松槚今三世，僧舍钟鱼已百年。
曲突相传历宋元，紫苔封固尚依然。倩僧炊得一盂饭，人说因缘五百年。
冉冉残晖画阁西，宫人行乐恋芳时。遥闻索辇开黄伞，不尽花前半局棋。
我爱风流杨柳枝，杨柳如何报我诗。落花满面春风晓，借与丝鞭走马时。
支筇石壁听溪声，却看云山万叠新。总是诗情吟不彻，一时分付与吾人。
晚识宗文忆浣花，删馀今见雅名家。牙签料理西风读，共笑钟山说老鸦。
黄云看即变成秋，春事馀寒得少留。此去浣花犹远在，谁人能为作遨头。
林径无人尽日闲，幽禽时弄语关关。胡床坐对斜阳影，咏得禽言一破颜。
竹亭不到几经时，来往逢梅似退之。遥想吾庐溪上好，十分乡思又关眉。
念珠策得定功成，绝壑松涛夜夜行。说与时贤都不省，依稀记得老阳明。
角巾微服恣游嬉，偶值溪翁得缓归。独有蜻蜓如对客，一双时掠钓丝飞。
宫监推帘探晓星，景阳钟动已妆成。凤舆陆续衔车马，黄道香浓尾驾行。
五供翛然可是鲜，一生只抱石头眠。死应不恨为冯剑，夏日攸山二十年。
盎盎春泉自满溪，花藏归路使人迷。少年误逐车轮去，芳草斜阳何处堤。
梧桐树下见秋还，风叶穿篱满地斑。折得黄花杯在手，不知世上几人闲。
秋入银床老井梧，能言鹦鹉日相呼。兰闺半月闲针线，学得崔徽一镜图。
句习章燖几十年，其于统会每茫然。一朝似得优游力，击节深叹圣嗣贤。
投老耽书未肯休，世间万绪判悠悠。草堂盖罢浑无事，犹待翻修五凤楼。
乍晴沙路软于尘，新着芒鞋更可人。谁道秋山不宜客，桂花多处胜行春。
三月淮南鼓战尘，无双亭下隘游人。此花不解兴亡意，也向年年鬨一春。
参透诸方向上机，瘦藤靠壁倦游时。充然有得机之外，口不能言心自知。
东行西行一日过，深酌浅酌万事休。亦知衣食将不继，老甚安能怀百忧。
几日东风冻未消，千门柳色望中遥。椒花柏叶宜春酒，应待明年共早朝。
碧沼溶溶月照怀，好风时送嫩凉来。细思黄卷多新益，懿行嘉谟实快哉。
□英雪粲去难招，遗粉馀香亦暗消。休说惜春人未老，小窗明月梦无憀。
内官白面坐喧呼，尽道能开五石弧。临敌一时皆扑灭，貂珰铁劵岂应图。
俚谓革靴乌脚鬼，吾尊毛颖黑头公。与靴作传何为者，颖则万世文辞工。
羲献才情似水清，暑窗葵扇与桃笙。中州父老黄华老，信是前贤畏后生。
道德文章一世师，只伤学术欠通时。不思翻动熙宁祸，却欲重修作福基。
公卿北去共低眉，世事兴亡付不知。不是谋归全赵璧，东南那个是男儿。
四海声名陈太丘，元方有子复何忧。他年羔雁成群至，不独丹青诧豫州。
春殿千官宴却归，上林莺舌报花时。宣徽旋进新裁曲，学士争吟应诏诗。
万年禹凿东连海，百折清流曲抱村。风浪不惊鱼鸟静，桐花开到邑侯门。
零落心期世路难，河梁斗酒为谁欢。不知十二街头月，今夜君从何处看。
五逆从前恨阿爷，几思吞并老尸骸。无端更被人撺掇，愤愤扶锹去活埋。
虽然仁道系心根，熟处工夫在所存。惟是日新常不息，取之左右自逢原。
风沙霜雪十三年，城郭山川万二千。汉马死亡宛马到，万人怨怒一人怜。
矮窗攲枕看朝荣，老觉迎逢礼数生。来往颇知麋鹿性，寒暄不会俗人情。
绕栏秾艳四时开，都是区区手自栽。此去莺花谁是主，故园猿鹤不胜哀。
十年海鹤绘丰姿，尽道微行访紫芝。草草市中相遇著，多应潘岳少年时。
青山环绕水悠悠，兄嫂栖魂宅兆幽。手勒碑阴为实录，万年奕叶长松楸。
社日年年会饮同，东原西埭鼓冬冬。无人不是桃花面，笑杀河阳树上红。
闺中惟喜线收多，不道无如白发何。我欲乘春寻钓伴，黄湾晴处弄沧波。
半斤真汞半斤铅，隐在灵源太极先。须趁子时当采取，炼成金液入丹田。
朝来云气傍危楼，少妇开帘结远愁。近得仙郎教玉笛，一声声似怨清秋。
翠烟浓处著啼鹃，唤得韶光上柳绵。父老已知农事急，一蓑烟雨辨秧田。
一帆风送到虔州，城枕长江水北流。十年人物今何在，月色笳声满渡头。
长江风起浪如山，驿路红尘几往还。三十年前回首处，烟蓑依旧钓矶闲。
春时宿处雨浪浪，至后重投张氏庄。际晚乌银何许买，夕阳特地恋寒窗。
世上秾华漫尔遗，个中风物几人知。多君得此能相赠，况是东陵五色奇。
夜合花开照石榴，翠禽枝上唤山鸠。当年谁解诗中画，长日幽窗伴白头。
近日山君猛且饕，逾垣入屋攫牲牢。宋均不复生今世，谁遣深山灭迹逃。
梧桐叶落满庭阴，锁闭朱门试院深。曾是昔年辛苦地，不将今日负初心。
长短一年相似夜，中秋未必胜中春。不寒不暖看明月，况是从来少睡人。
太华岧峣第一峰，陈抟仙后有遗踪。何年去访高眼处，万里青天跨白龙。
英雄割据老渔师，习气难忘凿此池。尚想兴酣高会处，投身下取酒杯时。
朱雀桥边野草花，乌衣巷口夕阳斜。旧时王谢堂前燕，飞入寻常百姓家。
谢却红尘学道妆，黄庭一卷日初长。小真未解清虚意，时折闲花供石床。
二月镜湖水拍天，禹王庙下斗龙船。龙船相似年年好，人自今年异去年。
家近西湖去欲飞，到山心却为山迟。看禅弟子人休问，正是龛中作梦时。
莫听秋阶促织儿，吟风嘲雨也如嬉。寻思老睡何曾熟，祇合凄凉为作诗。
雨馀风际费禁持，除却亭亭别有姿。偶忆佳人初睡起，销魂正在欲嫣时。
少年裘马结交场，壮岁功名竹帛光。海内黄金看意气，人间白雪见文章。
玄云匝地黯无辉，老干盘空势不归。疑是叶家堂上见，夜深风雨墨龙飞。
闻道张家燕子楼，青罗小帽急梳头。花枝谁肯先春老，无奈风吹雨打愁。
和靖当年不娶妻，因何七世有孙儿。若非鹤种并龙种，定是瓜皮搭李皮。
丹桂秋香又一年，老怀不必思华颠。闻香随处堪乘兴，浮世升沉一听天。
我来自北几千里，景陵一到心怡然。人淳讼简公事少，屡游星馆时留连。
万死奔波落一生，飘零淮海命何轻。近来学得赵清献，叫苦时时数十声。
巴人最重上元时，老稚相携看点诗。行乐归来天向晓，道傍闻得唤蚕丝。
绕足青毛背缕金，未应无意出江深。从今去去清渊底，珍重千年共此心。
杨柳含烟灞岸春，年年攀折为行人。好风傥借低枝便，莫遣青丝扫路尘。
闻说年来李梦阳，青鞋曾遍踏苍茫。扶筇何处天池近，指点银河百尺长。
几时不见鹿皮翁，回首碧云天自空。记得去秋新月夜，豆花棚下说年丰。
昨秋驻节武夷宫，访道南山入梦中。管领春风花鸟外，忘机我已授仙童。
昔年踪迹寄江头，雪屋梅村自一邱。醉里却疑身是梦，烂银楼阁看瀛洲。
乌宦名园古所闻，古人佳致属今人。一林风月年年在，吟弄依然只缙绅。
十年不上黄金台，浩思临风不易裁。无情也笑长江水，南北年年送往来。
投老文章遇已知，感公书我到难诗。银钩玉纽徒称妙，大庾岭南无此碑。
桃李春风访郤林，青灯犹记旧时吟。图书满目人何在，万里凄凉瘴海心。
两度西垣办北装，病回刚过一秋强。重来□□□□兴，为有南宫老侍郎。
湖上芦黄水拍天，湖头人去少书传。秋窗正有孤眠客，莫送哀声到枕边。
为花底恁朝朝出，风日清和今古稀。传道郑生重载酒，寄言花蕊莫轻飞。
玉洁冰寒彻底清，不因汲引有亏盈。廉泉让水贪无异，空使时人恶此名。
山径盘纡露石根，一溪流水两山云。斋馀缓步青松下，输与萧闲老惠勤。
纷纷世俗爱言好，好命如今见者稀。言好暂欢终受訾，晓窗不是欠圆机。
跨浙连淮是润州，好山全对此江楼。少年志气惭霜鬓，犹忆曾看打阵舟。
当年曼倩负仙才，此日金门割肉回。自罢文园长病渴，偷桃好寄故人来。
一抹斜阳挂浅林，细听山鸟说春心。千年古寺多奇迹，读了丰碑看玉岑。
水亭箕坐两三人，湖面晶晶柳带新。夜色远来休道去，忍将白水换红尘。
万物荣枯自有时，梅花非早菊非迟。时人莫似春蝴蝶，才到花开便满枝。
南宫时务策群贤，题目函封进御前。敕选左貂齐答问，魁名优与进宫联。
城郭人家饯岁寒，裁红剪翠馔春盘。湖滨老圃无时态，绕屋畦蔬向晓看。
金莲花甸涌金河，流绕金沙漾锦波。何意盛时游宴地，抗戈来俯视龙涡。
白下长干何可见，风尘愁杀庾兰成。去年今日青松路，亦自闻蝉第一声。
谁将白鹤与青蚨，十五桥边卖酒垆。赖是东邻刘老媪，一筒满眼不须沽。
采药时从陌上还，床头欹枕看青山。一腔热火风吹去，欲向忙人卖个闲。
尺五城南话往年，妆台明月媚华筵。欢娱未了闻笳鼓，岐国双娥锁翠烟。
春风摇漾一丝丝，嫩绿轻黄二月时。见说流莺栖不稳，低飞仍觅隔年枝。
白沙青石小溪清，鱼入疏罾艇子轻。谩说南荒风景异，此时真似剡中行。
南国馀寒有素期，年年隆腊只浮澌。还人春色九十日，红紫从它少后时。
独上江楼思渺然，月光如水水如天。同来望月人何处，风景依稀似去年。
江行二月正清新，无主桃花不恋春。老去情怀甚年少，少年未解惜芳晨。
何年此地蛰飞龙，石壁蜿蜒尚有踪。为报龙公莫贪睡，郡人于尔卜丰凶。
八十高年林下老，四千馀里梦中家。云安双鲤随春水，为我传书到永嘉。
省郎潦倒今何处，败壁风生霜竹枝。满世□□专翰墨，谁为真赏拂蛛丝。
无酒无钱不可赊，穷居犹胜走天涯。晴轩小圃篱门掩，时有人来觅菊花。
雪消北岭安排暖，寒入东风阻节春。绝塞乱山围古驿，他时说著也愁人。
海会寮中略问禅，高僧刚道语难传。却询耶舍罗那事，俯仰人间七百年。
酒酣耳热不能歌，奈此一川黄菊何。卧听西风吹好句，老夫无恨幕生波。
峡云影里饮长年，乡思潮声共渺然。闻道乾坤一钜壑，鲈鱼到处不论钱。
无钱薄酒自难赊，笑解尘衣到酒家。只欠道人殷七七，鹤林重发杜鹃花。
闻道移根玉井旁，开花十丈是寻常。月明露冷无人见，独为先生引兴长。
龚黄芳誉重如山，可慕当年不可攀。银笔恨无今日传，循良犹在口碑间。
百年陈迹水溶溶，尚忆高人寄此中。晋代衣冠谁复在，虎溪长有白莲风。
煖日初抽宿麦芽，东风吹草绿平沙。江南开老春多少，二月东昌见杏花。
竹奴角簟颇相宜，正是书斋寂静时。白鸟忽穿林影去，自携纨扇细题诗。
鼓声依约分鱼市，不负侬家白酒鲜。粳稻新秧及时插，苎衣清楚入梅天。
见许黎明和露剪，日高何事尚稽期。也知更欲延宾履，次第开时固未迟。
三春已过二春了，十日那无一日晴。已是飘零成老丑，更怜行乐负平生。
欲具盘餐饷故知，村荒市远只随宜。家人不解艰虞事，犹想客来如旧时。
石壁千寻势崄巇，下临寒玉浸蟾辉。古今多少凭阑者，亲见干将到底稀。
翠玉光中藤拄杖，绿云丛里竹提舆。幽寻是处堪盘泊，绝胜当年五马车。
剖破藩篱出一头，要追岩壑老人游。知他栽得花和竹，髣髴旧时风度不。
雪筠霜木影差差，平野风烟望远时。回首十年吴苑梦，扬州依约鬓成丝。
十载飘零无定栖，两年幸隐此山扉。诗书渐觉添新得，心性还应胜旧时。
风雨黄昏自掩扉，灯前时复一歔欷。儿曹相问缘何事，为道君侯早晚归。
香风披拂羽毛新，老翠妍红早晚春。影入纱厨描不就，一声娇语动闺人。
清明时节雨纷纷，路上行人欲断魂。借问酒家何处有，牧童遥指杏花村。
秋风一夕自凄其，有客辞君君未知。正幸临岐不握手，空怜山雪独行时。
抠衣步入轩辕界，身世翩翩物外游。自是尘嚣隔天堑，高堂谩把翠钿收。
晓睡蒙蒙锦帐低，合欢床在最深闺。梦魂化作双鸳鸟，飞向并头莲里栖。
船头时作望乡吟，难写浮生去住心。忽忽不知为客久，谁家红树报秋深。
记得天台雁宕归，满山松露湿人衣。十年眼底无林壑，今日画图看翠微。
马人龙户集衙时，篁竹风清化日迟。海角亭中官事了，昼帘小草写新诗。
一度开花一度新，莫嫌终老旧花身。文君头白空衔怨，不及枝间碧藓春。
中华倾弊无他故，习尚清谈出望门。奏议救时翻见黜，搜扬隐逸更谁论。
仙人未必便仙去，还在人间人不知。手把白须从两鹿，相逢却问姓名谁。
事去君王不奈何，荒坟三尺马嵬坡。归来枉为香囊泣，不道生灵泪更多。
梨枣迎霜压树黄，盖茅新屋渐成行。人情喜见兵戈息，路上时闻酒瓮香。
气序循环盛复衰，花随春老叶秋飞。一年光景消磨半，又见罗衣换葛衣。
㩀鞍北走燕山雪，策杖南游故国春。万里归来头未白，他年句法更深醇。
君平帘外雨霏霏，寂寞何人识少微。怪得湖边天色好，小舟争载夕阳归。
尧舜垂衣明日月，皋夔论道际风云。须知天地生成德，间世真儒辅圣君。
年过富贵鬓斑斑，千里戎衣几日还。只有海门西畔月，秋风吹过雁门关。
道人怪我年如许，宿债胡为未尽偿。宁识吾心烈于火，得归林下便清凉。
青天阔处是藤州，遗迹空寻秦少游。树压古城人影寂，夜深江月下高楼。
死称柳水柳侯庙，老守扬州扬子津。莫计当时同党籍，一般诗句一般人。
两家儿女对船窗，学语真同乳燕双。日午梦回成一莞，不知身世在清江。
承家从昔如君少，得士于今孰我先。口拟说诗心已解，世间快马不须鞭。
命策空山风露冷，野花无数不知名。林丛深处无人问，时吐秋芬一样清。
往岁从君直禁林，相于道义最情深。公车承诏庄行日，莫怪频频酒屡斟。
平章宅里一栏花，临到开时不在家。莫道两京非远别，春明门外即天涯。
共步圜庭佳树阴，逍遥因见古人心。囚居莫道无真乐，也有黄鹂送好音。
大伯东阳轸旧思，士民襦裤喜回时。登临若起鸰原念，八咏楼中寄小诗。
石壁临流净可书，从教渔子怪癯儒。黄蜂日日粘红蕊，白鸟时时下绿芜。
耕田博饭不须贪，但看厨烟勿教断。今年种麦本无多，野雀公然分一半。
袅袅多应半熟时，落斜高挂冷攒枝。分明记得山窗下，一架寒藤带雨垂。
斗帐藏春日醉眠，静中唯与懒相便。寻常甲子无心记，看到梅花又一年。
百尺长松不记年，石床敧帽午阴圆。何郎茅屋相怜住，为煮新茶汲涧泉。
莫嗟官路昧通津，举世滔滔岂识真。早晚青云如直上，正须文字为藩身。
灿灿黄花老圃宽，秋芳不采岂云悭。江南九日闽千里，尚挹寒香纸墨间。
蒸云大泽斗蛟龙，五日顽无一点风。十幅快帆飞野水，此生亦是小时通。
树形万怪石千奇，我亦曾行亦有诗。焉得一官如长吏，出郊长是看山时。
一染浮名十五春，强随时态役天真。何年卜筑兹山下，却笑区区世路人。
冰雪心肠独老庞，一枝春信果无双。茅堂客散熏炉冷，有味无言日转窗。
哲人有道忽长逝，身后绵绵福庆重。伯氏承家真克肖，仲兮还儗拜推封。
薝葡胎玉破新函，白发簪花老自惭。冲雨摘来安枕上，香熏华顶老图南。
宇法微芒久失真，时闻鼎帖尚精神。小诗试向铃斋乞，近舍远求公勿嗔。
一咏桃花谪九年，何如兵卫日高眠。苦嫌不得文章力，得力教君更可怜。
苏仙行部溧州时，曾赋黄冠白鸟诗。八十炼师犹健在，自锄松下取苓芝。
老农持底报君公，十日甘霖五日风。夜静山中看天象，福星偏许照江东。
寄托荒山鬼与邻，一生黄卷不离身。百年薪尽随缘去，莫学缁郎更误人。
儒服未曾看乐战，铁衣且自戏清时。春风莫道晚无力，解直天王百尺旗。
君王策士几临轩，好学隆儒古莫肩。忠鲠尽将裨治道，不令鼌董誉空传。
好在云林一老迂，画图寄到玉山居。向来王谢原同调，宜住城东共读书。
蚤识文章五彩多，六年离别思如何。武夷九曲行应遍，想见临清写棹歌。
五更踏月候朝钟，退食词垣旭日红。金匮玉函披阅遍，从容无复旧时风。
近山已作岩壑想，道边名园堪税鞅。谁家屋上无青山，惟有心清见山爽。
君家素业傍河汾，闭户谈经世所闻。不信终当作霖雨，请看池上夜生云。
我家颍水著元勋，千佛名经世有闻。汝幸题舆接贤守，益修廉节报吾君。
白鹭飞时天宇清，君家琴瑟寄江滨。不愁折柳无多日，且喜荷花有主人。
枯林寒草墓丘墟，等是当年一丈夫。地下若知应笑死，衣冠今日有屠沽。
甘棠遗爱满中州，景慕前闻退急流。多少世人空碌碌，钟鸣漏尽不知休。
玉树郎君两白眉，照人英爽自儿时。乃翁可笑太多事，绕舍春风千万枝。
白草黄榆不见春，十年辽海困征尘。夜来正有还乡梦，残角一声愁杀人。
小窗疏箔列仙家，弹尽遗音晚景斜。贺老当年定场屋，虚将妙曲付琵琶。
来时残雪点征衣，落尽庭花尚未归。梦里不知身尚病，春衫归路马如飞。
凤凰城里花如海，选集诸人守部门。此老久渔双脚浪，岛烟湖雾又黄昏。
胶胶扰扰复悠悠，多少迷情不掉头。利者笑名名笑利，日前身后欲何谋。
平生旷达慕庄周，老觉悲来不自由。节里忆君频梦见，遥传掬泪过江州。
衮衮群芳已失真，超然奇秀始离伦。夜游说与雕栏客，费尽天机老却春。
梅花与我最相知，看了南枝又北枝。如此冷风如此雪，无人不笑老翁痴。
绣门旗下陈如云，万里提兵净寇氛。多少材官屯海畔，策勋翻仗女将军。
稻叶青青水满塍，夕阳林下赛田神。投身便入鸡豚社，老去人间懒问津。
高士能同首蓿盘，僧携明月下天坛。谁云郑老斋中坐，不似焦仙洞口看。
石扉深锁一龛云，未必人间只履存。持钵欲寻刘道者，镆铘不在刻舟痕。
从教病着探葵减，未放愁攻白发添。欲看落花时入户，风高尽日不垂帘。
洞庭南望草萋萋，江青枫□楚客悲。何处思君心最切，雁回峰下寄书时。
碧衣黄简照青春，宠宴传呼出尚珍。辞罢阁门东上马，道傍罗列拜王臣。
云液轻红滴露珠，玻璃盏内看如无。秋深不管黄花老，为引仙人白玉壶。
老红拟佔春光住，嫩绿枝头更娇妒。随风宛转未肯落，犹作霓裳羽衣舞。
二麦青黄雨失时，老农相顾但嗟咨。使君徒用虚文劝，稼穑艰难未必知。
泉翁笔迹刘君刻，刘母坟碑老笔题。倒尽贫囊□□事，终非有所为而为。
簪橐联辉三大老，节旄相映四贤侯。作成后进须先进，引领时流作胜流。
梅扑玉缸春酒开，雪湖山水重徘徊。风流旧属林君复，人道先生是载来。
花间预想到家时，笋蕨堆盘荐酒卮。点检儿童参小学，招呼朋友说新诗。
不恋持荷侍玉皇，再从均燕似山堂。世间何物侔清节，照水梅花傲雪霜。
山风吹满石床云，花落红缸夜欲分。唤起十年乡国恨，一声猿向雨中闻。
世人贪利复贪荣，来向湖边始至诚。男子登舟与登陆，把心何不一般行。
日月争流泪亦流，几年不见夕阳楼。太平时节古来少，却上迷楼一望休。
西风萧瑟病相如，高枕从他世上疏。莫道浮云多变态，还将秋色到茅庐。
雨湿菰蒲斜日明，交交戛戛水禽声。幽居地僻经过少，野渡无人舟自横。
洲前风起水云腥，满眼波涛似雪明。欲向矶头吹铁笛，只愁海底老龙惊。
蜀苑梅花号两龙，千年矫立受霜风。若为健步能移取，远供寒香寿乃翁。
少年头角老成身，一寸心中万古春。清白自然颜色好，江南歌咏有诗人。
抗议金銮反见雠，一杯蝉蜕此江头。当时醉弄波间月，今作寒光万里流。
江雨濛濛作小寒，雪飘五老发毛斑。城中咫尺云横栈，独立前山望后山。
绛帕蒙头读道书，孙郎见后肯容无。休将侥幸乖名教，天上臞仙即是儒。
云深露冷无人到，小径阴云翠欲迷。吊罢神仙古时迹，乱峰影里听猿啼。
每读龟书鸿范篇，人间五福是高年。公年九九虽无慊，散尽耆英我屹然。
一千石俸窃南州，老病馀生厌宦游。已上祠章即归去，一犁烟雨事西畴。
八十二回寒暑更，渭川同钓不同情。老夫独捲丝纶坐，坐到东溟月又生。
几年相约入千山，万丈枯藤我独攀。何日团𪢮最高处，峰峰收拾破囊还。
住依溪口破残村，身伴渡头零落云。更向空山拾黄叶，姓名那有世人闻。
禹寺荒残钟鼓在，我来又见物华新。绍兴年上曾题壁，观者多疑是古人。
功名啐啄与时同，譬似青天白日中。不觉片云随雨雹，适从何处运神通。
南山新长凤凰雏，眉目分明画不如。年小从他爱梨栗，长成须读五车书。
并辔行春沉醉归，侍儿扶上绣鞍来。君王微笑回眸看，肯信嵬坡掩面时。
道源深处在人求，分得濂溪别院幽。花底酒杯池上钓，年来鱼鸟不相猷。
澍雨昨宵涨小池，晓来庭院绿参差。儿童报道蔬堪摘，便好邀宾赏岁时。
欲望中原双目断，听谈往事几心酸。百年故家好人物，尘沙流落太无端。
谁道寒官俸给稀，赍装满路得追随。秋光不与诗肠算，无限江山信笔支。
君家渝水我螺川，同是江南百里天。同道同心更同姓，只年相远却忘年。
姮娥捣药无时已，玉女投壶未肯休。何日桑田俱变了，不教伊水向东流。
平星转作上台星，独运璇玑握玉衡。蹀躞稳行黄道阔，荧煌长伴紫微明。
道丧何人识重轻，白头不作魏公卿。沧浪濯足知君意，浊水那能浼我清。
我穷初不为能诗，笑杀吹竽滥得痴。莫向人前浪分雪，世间真伪有谁知。
偶共朋游话五峰，乃知世上有豪雄。但怜南北云泥迥，徒向青霄仰下风。
偏裨结束佩刀弓，道上逢迎抹首红。夜雪不劳元帅入，先禽贼将出洄中。
西湖曾系木兰桡，湖上残云雪未消。报道南枝春信早，移船更近段家桥。
春卿传诏捧云盘，日照金龙系彩竿。十道使华衔命出，万方雷雨布恩宽。
瑶花飞处忆瑶姬，一日倾杯十二时。青玉案前呵冻手，推窗自塑雪狮儿。
桂殿吹笙夜不归，苏仙诗板挂空悲。世人舐鼎何须笑，犹胜先生梦石芝。
新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
世间万事不如山，输与山中事事闲。薇菜藤羹南烛饭，落花涧底弄潺湲。
生死虽殊道义存，晓来襟袖有啼痕。只应知我方憔悴，时向商山入梦魂。
可堪隔别一年期，见面依然霜满髭。窖底唱酬良不易，老僧去后更无诗。
来鹤林中醉中醺，梦残池草更思君。芸窗想有梨花雨，细数年光去几分。
老龙全身著艾蒳，不耐久蛰潜拿空。爪头拨动阳春信，香在霜痕雪点中。
博峤经营三十年，儿孙无力愧前贤。当时只道山头在，回首斜阳草漫芊。
山居老树秋还青，山下渔舟傍晚汀。一笛月明人不识，自家吹与自家听。
造朝敢不戒期程，鼍鼓明朝又趣行。好趁雪晴同访古，东屯诗老旧知名。
迎春新燕尾纤纤，拂柳穿花掠翠檐。问道蕊宫三十六，美人争为卷珠帘。
宋玉悲秋殆我欺，江南摇落定何时。不因枫树颜如渥，松柏连林漫莫知。
凄凉感旧与怀亲，时事居人触目新。独有温泉故情在，犹能为我洗红尘。
我识阳华六十年，当时面目故依然。清泉白石都无恙，华发苍颜只自怜。
支离卧病不知秋，暑退初惊大火流。蟋蟀知时鸣近壁，银河照夜直当楼。
隔水园林剩有梅，重门扃钥少曾开。主翁只恐吹香出，不道花梢过屋来。
忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
苍髯白甲老烟云，万木丛中独挺身。一柱擎天须此物，执柯它日属何人。
便欲长休老未能，尔来频愧住庵僧。直须弃尽人间事，始见从来一点灯。
临风把酒此何时，白首登临亦暮迟。一片湖光寒日里，品题都是北来诗。
年谱只凭工部句，生涯难倚斛斯文。可怜寤睫愁长夜，坐灭寒炉待一曛。
题诗一代占清机，秉笔三年直紫微。自禀道情龆龀异，不同蘧玉学知非。
夜深移入小杯盘，回首花枝不忍看。岂与海棠情分薄，老夫自是怯春寒。
暗香浮动月初斜，彷佛西湖处士家。谁道广平心似铁，不将佳句赋梅花。
结发从征听鼓鼙，未曾一展胸中奇。弯弓如月落霜雁，谁道将军能赋诗。
平生踪迹叹孤危，尚友千年谩所思。才气如君更知己，可能分手易前期。
老火薰人欲破头，唤秋不到得人愁。夜来一雨将秋至，今晚蝉声始报秋。
天街小雨润如酥，草色遥看近却无。最是一年春好处，绝胜烟柳满皇都。
已将世界等微尘，空里浮花梦里身。岂为龙颜更分别，只应天眼识天人。
斜穿香稻度秋山，细讲残经午始还。幸际时雍身少恙，明朝依旧此开颜。
谁把人间比梦间，本来梦觉两闲闲。清风一枕北窗下，游遍江南多少山。
燕子飞飞春暮时，男儿未必果轻离。平心直待归来日，细拣君诗几句悲。
迩英肃肃晓霜清，玉宇时闻槁叶零。风过都城吹广内，万人笑语落中庭。
溪上横岗一道斜，成行鸳鹭落平沙。竹篱茅舍林中见，彷佛孤山处士家。
粥鱼斋鼓网蛛窠，古寺长廊客少过。唯有一溪明月在，夜寒偏向断垣多。
影落松林初散漫，阴浮野水暂稀微。时来天上从龙去，五色祥光夹日飞。
风雨潇潇春事休，年光衮衮雪盈头。荣枯莫说槐根梦，身世相看总置邮。
流水桃花大士家，道人曾此泛星槎。白牛塘上闲吹笛，归去儿童日已斜。
黄叶西风古寺秋，霅溪南去记曾游。年来为减寻诗兴，常对青山懒上楼。
辘轳声绝离宫静，班姬几度照金井。梧桐老去残花开，犹似当时美人影。
天地轩昂此道腴，十年灯下我非夫。九衢车马多颜色，谁为吴王拜董梧。
久客情悰苦鲜欢，园林摇落菊花残。北风作意吹霜晓，又报江梅一信寒。
心许天知不愧天，酣风醉月仰天眠。自疑略似知章马，人道还如太乙莲。
诸老襟期三十年，看花杖屦又栖禅。春风不断斯文意，嘘拂衣冠著一边。
老蚌生珠喜可涯，穷阎得宝亦堪夸。如今七岁诵千字，他日端能读五车。
昨日来时万里阴，长江雪后玉千岑。苍茫不尽登临意，重对晴天豁晚襟。
叠嶂连娟入翠微，乔松蔽日有孙枝。江流不尽松声远，云栈行人力困时。
数朵红云静不飞，含香含态醉春晖。东皇雨露知多少，昨夜风前已赐绯。
高台寥寞晚云深，故国山河万里心。若使当年真凤见，不教春燕亦巢林。
方朔曾为老侍郎，麻姑来降紫云香。寿杯今日逢长至，款款长年此日长。
桃叶渡头花似锦，枫林桥畔月如霜。他时忽忆兴公赋，两地愁牵一水长。
鹁鸠晴雨报人知，更问农家底事宜。村落泥乾收麦地，稻田水满插秧时。
不惑年犹欠四年，道情高趣耻前贤。清风明月知多少，漫学庐山种白莲。
窃药私奔计已穷，藁砧应恨洞房空。当时射日亏犹在，何事无能近月中。
残红通白及时开，不费君王羯鼓催。玉笛重拈天一笑，外边蜂蝶等闲来。
携觞日日绕珍丛，未必欢情尽醉中。却怕后时无意思，杀风景似范家翁。
穷耽世味不期骄，安得羹墙暂见尧。未到闻韶饱三月，且求陋巷乐箪瓢。
山环杰阁染深绿，石吐寒泉蹙浪花。一夜秋霜不成寐，感时忧国思无涯。
田父今年作社频，边头闻见一番新。官军不斫人家树，各自持钱去买薪。
三年两到只忙忙，谁道云山得久长。松竹有孙龙蜕骨，人生头白是寻常。
残日塞鸿高的的，暮烟汀树远依依。此时回首情何限，天际孤帆窣浪飞。
烟霞影里苍苔面，山水光埋古柏身。为报梦庵休诸梦，老僧不是梦中人。
万年倾泻似悬河，传出人间不厌多。奎阁春明天语笑，词臣喜得似东坡。
何生知我频载酒，宗弟爱兄亦命车。若欲草玄吾岂敢，幽谈拟敌十年书。
江天欲雪未雪时，绝江探梅驴倒骑。空中著我方成画，乱后逢花且赋诗。
塞外无花少见春，故园回首泪盈巾。想应寂莫深闺里，灯下缝衣寄远人。
上马同寻旧路行，风林日暖自无声。此时话别难为语，山水淙淙聒耳鸣。
亨衢进补华虫衮，暮景归调姹女炉。此老笔端今或有，乾淳蹉了后来无。
制酒何曾把巨觥，抛书不复对寒檠。老儒愿忍须臾死，要看诸贤起太平。
扑鼻清香两绝诗，分明参到小山辞。如今独自秋风下，不似当初并马时。
昔人论墨陈为贵，子姓为陈业更专。问子去玄知几世，童乌有艺亦能玄。
梦到巫山起较迟，花梢日在不多时。关心自对空梁语，一个飞来燕子知。
文辞苦思徒妨睡，官职虚名不疗饥。垂老始知安乐法，纸鸢竹马伴儿嬉。
人人尽道为贫驱，出不高车食不鱼。陋巷最贫谁氏子，藜羹瀹饭味诗书。
闾史无书乐府残，感时怀古泪汍澜。出门一笑浮云散，惟有青山不厌看。
陆路崎岖不易行，波流湍激倍心惊。世途倾险都如此，那得停桡舟不横。
马上秋风得意归，丈夫岂是爱轻肥。傍人休讶新年少，曾向长安作布衣。
新剪春衫白苎轻，宜男花放午风晴。儿痴未肯离怀抱，却忆当时弄化生。
芹泥夹岸融融日，野水当门淡淡花。王谢堂前旧时客，如何肯访野人家。
昼闲人静睡相寻，幽鸟时时荐好音。唤起新秋一襟恨，南窗摇膝费孤吟。
荆门驿路草萋萋，郢树连云晓色迷。因忆儿时赏心处，女贞杨柳夹濠堤。
老槐苍苍嫩槐绿，小麦青青大麦黄。燕已生雏莺已去，落花不管蜂蝶忙。
最令人悲节是秋，劝君莫作昔人愁。手把蟹螯杯更满，世间万事可长休。
奴拾枯枝给早炊，铛中风味此奴知。春风解忆江门否，正是江门蚬贱时。
摩诘仙游五百年，画称雪渡未能传。只因曾入宣和府，珍重令人缀短篇。
人世哓哓已不根，更堪顽石亦纷纷。何如缄口藏长舌，道路如今已厌闻。
耗尽雄心鬓亦皤，灞亭无奈尉谁何。珊瑚百尺根株老，不信天家无铁罗。
荒陂终日水车鸣，村北村南共一声。掠面轻风吹小雨，鄙夫诗向此时成。
瘦竹吟风横笛处，丛蕉著雨打蓬时。锦鳞只向铜盘钓，鳙比松江似更奇。
三军不食武昌鱼，万骑时迁建业居。曾得紫髯开国意，太初名是作宫初。
百亿分身利有情，驴腮马颔实难明。有时闹里聊伸手，意在钩头不在星。
小烦溪友语阳侯，好遣漂沙盖石头。能费奔流多少力，前头幸有一沙洲。
范公种竹水边亭，漂泊来游一客星。神理不应从此尽，百年草树至今青。
独向心源识背趋，岂于身外较精粗。凄其下视人间世，朝市区区地一夫。
昔在江南种竹枝，十年离别重相思。春回已是冰霜后，白日青云见羽仪。
昨夜春雷震楚山，箨龙惊觉锦斑斑。蛾眉老客禅心在，应化横江老鹤还。
老病行穿万马群，九衢人散月纷纷。归来一盏残灯在，犹有传柑遗细君。
独步当年贤士关，青衫初试□官闲。好怜归去龙钟者，五世题名在道山。
桑麻鸡犬自成村，天遣渔郎得问津。世上神仙知不远，桃花只待有缘人。
客游那免犯泥涂，举趾凌兢愧仆夫。暂入新乡如故里，夕阳庭院老槐疏。
老木参天拱十围，何妨桃李间相依。却怜韩令功如许，不为山丹少霁威。
南游可待再书催，芍药酴醾陆续开。看自花开到花落，红蕖时候却归来。
毕竟西湖六月中，风光不与四时同。接天莲叶无穷碧，映日荷花别样红。
汉高礼义入陵夷，械到萧何更有谁。惟有子房云外客，不称名字冠当时。
羡尔来游古道还，渐看春色上贤关。闲来浚取灵源水，散作烟云满旧山。
春来物色已争妍，梅柳低昂古道边。放步径从莲社去，逃禅要学饮中仙。
玉削双崖一水通，一重一掩更重重。平生山水看多少，最爱真阳第二峰。
天下承平近百年，歌姬舞女出朝鲜。燕山两度逢元夕，不见都人事管弦。
井梧彻夜下霜风，锦绣园林瞬息空。老尽秋容何足惜，凤巢吹堕月明中。
兰亭林竹耶溪钱，内史能文太守贤。合铸黄金松树下，龙鳞鹤羽共千年。
九月云中道路难，雪花如掌打征鞍。可怜生女方弥月，使出兰闺犯岁寒。
山中应许暂逍遥，滚滚尘埃远市朝。见说朝廷正招隐，吾侬未必老渔樵。
花落深宫莺亦悲，上阳宫女断肠时。君恩不闭东流水，叶上题诗寄与谁。
塞北中郎雪满头，陇西壮士泪沾裘。人生百岁能多少，直至如今说未休。
黄土原边狡兔肥，犬如流电马如飞。灞陵老将无功业，犹忆当时夜猎归。
涂松市上漆溪滨，多少嗷嗷丐乞人。不道孤舟风雪里，老夫亦是一饥民。
闻君孤棹泛荆溪，陇首云随别恨飞。杜牧旧居凭买取，他年藜杖愿同归。
仰架遥看时见些，登楼下瞰脱然佳。酴醾蝴蝶浑无辨，飞去方知不是花。
樵童野犬迎人后，山葛棠梨案酒时。不畏尖风吹入牖，更教床畔觅鸱夷。
祖烈班班汗简编，乡来人物觉尤贤。辕攀耆老空遗恨，不受渠侬一大钱。
天气年年只么新，官忙不似旧闲身。油车画舫西湖闹，可惜埋头典却春。
谁封仲虺醉乡侯，献纳春风百病瘳。欲向尊前问消息，当时弓影是邪否。
玉龙声嘶五更了，绿衣倒挂榑桑晓。道人冲寒酒未醒，梨花零落春云小。
根到深泉石作身，疏疏香叶不知春。海波不动天风远，千岁寒蛟作老人。
世人裙虱尽能讹，笑倚青萍意独多。试问剸诸那得似，毗耶城内古维摩。
苦茗枪旗诚鄙甚，密云龙凤太高生。一瓯为寄忘年友，此味应须识此情。
云边假息竹方床，天地诗翁一枕凉。杳杳磬声清入梦，上方老衲起烧香。
游戏人间老万回，口如布谷不曾开。眼前指与梅花看，不负千山得得来。
姑射仙人处子同，玉颜偏爱老来红。微酡绝与红梅似，雪染胭脂两颊中。
玉貌当年入画堂，盈盈团扇试新妆。无端晓镜销鸾影，一夜潘郎鬓有霜。
环子竟逢山下鬼，老翁空叹木牵丝。年年牛女相逢夕，记得凭肩私语时。
遇客多言爱山水，逢僧尽道厌嚣尘。玉泉潭畔松间宿，要且经年无一人。
延华阁下日如年，除是当番到御前。寻出涂金香坠子，安排衣线撚春绵。
去来踪迹等游尘，谁向蘧庐觅道根。岩穴故应无别异，镌题空有姓名存。
病躯终日困骄阳，正虑行行去路长。多谢天公怜此意，时飞疏雨作清凉。
此生得作太平人，只向尘中便出尘。移取碧桃花万树，年年自乐故乡春。
回合苍冥枕白云，尉佗歌舞昔年新。只今台上青青草，空有西山月照人。
忆得寻山复出山，绿杨时候暮春间。至今只有游仙梦，长与松风自往还。
燕池昔有金丸戏，蝈氏今无牡菊烟。暗水群鸣聊借问，为官何似为私年。
准拟归时到未迟，归时不到悔来时。惠山不识空归去，枉与常州作住持。
滴露泉边听玉声，万峰无籁昼琤琤。报时不用莲花漏，一息中涵万古情。
残灯银烛共清筵，午月催人尚不眠。绿酒莫辞今夕醉，桃花重到是明年。
记得来时上此亭，亭荒有景亦徒清。如今亭与景俱胜，水倍秀兮山倍明。
惆怅庭前三树株，十年依旧一锥无。从今只作梅生活，底用江头千木奴。
道在目前无变易，只缘体悉有亲疏。黄梅夜半传衣钵，七百人中一老卢。
群蜚逐食傍人鸣，暝霭蒸山浓欲倾。世事满头归未得，片心直向日边明。
竹黄如槁少鲜妍，一丛五卑百个钱。卖与人家那不贵，汤浇火炙过冬天。
诛茅独占溪一曲，时有白云来伴宿。自言身在此山中，暮暮朝朝看不足。
雪堂居士醉方熟，玉涧仙人冷不眠。送与安州泼醅酒，一年三白是丰年。
画工吮笔画常州，老子来看却自羞。若遣此图还解语，道侬调戏几君侯。
解鞍山下卧黄云，两翼从容百骑分。射杀匈奴白马将，生擒不少射雕群。
欲买青山贷寓居，时临绝顶瞰平湖。已容下榻烦重问，肯念吾贫折券无。
孟光书寄与梁鸿，薪粲年年幸可同。触热忘归浑细事，笑人应有北窗风。
绳桥堑垒各县军，父老先传论蜀文。夺取凌霄挥毒雾，冲梯飞磴一时焚。
春云漠漠雨垂垂，水满平畴秧稻时。青蒻绿蓑晚归去，为问市朝侬不知。
全清绝点号阳晶，才有纤瑕便属阴。多少神仙皆不说，谁人肯向此留心。
陌上论交易别离，御沟杨柳渐成丝。可怜一片燕台月，不似清源送客时。
空山茅屋夜迟迟，促织啼寒欲诉谁。少妇灯前事机杼，秋风花尽木绵枝。
山人自号大卢君，绿茗清泉卧白云。笑杀𫗦糟啜醨客，尚留名姓世间闻。
几年乡梦隔江湖，此日登临兴不孤。小艇欲行无远近，不愁归醉要人扶。
濯锦江头水自清，行人多少望桥行。桥中不识桥边景，桥下莫知桥上情。
酒满金船花满枝，佳人立唱惨愁眉。一声直入青云去，多少悲欢起此时。
乾坤无处不清明，伫立间看燕羽轻。一念孤怀酬圣主，百年人物此残生。
中原人物老书生，塞破乾坤万古名。俗子不知碑尚在，一朝南渡愧荒伧。
酒中别意画中花，梅半残时柳半芽。我欲桥边添个客，醉眠芳草不思家。
万壑寒来凝玉马，六花飞尽见琼枝。驱驰应有梁园约，不似羊生入楚时。
旃檀刻像今犹少，白石镌经古未曾。归去更寻翻译寺，前山应遇雁门僧。
清芬堂下千株桂，犹是韩家旧赐园。白发老翁和泪说，百年中见两平原。
日日山公载酒过，醒时常少醉时多。儿童拍手阑街笑，惊破沧浪一曲歌。
肉食无缘藿自安，畦蔬聊欲媚春盘。葵伤应有终年憾，芹献难忘一寸丹。
避地身穷道不穷，溪山好处句尤工。水仙会得人心意，妆点茅茨画轴中。
怅惜年光怨子规，王孙见事一何迟。等闲春过三分二，凭仗桐花报与知。
黄鹤楼前江汉流，十年乡梦在中洲。而今木铎翻琴操，又向闽南望楚州。
道为吾道非吾道，山是他山莫认真。若种桃花遮洞口，又来尘世避秦人。
新添野圃四无邻，埽径时时款逸民。展席松阴谈妙觉，我来借榻或经旬。
人言春事经桃李，我欲要之病未任。昨日强随年少去，看花那复故时心。
淮南千里见萱花，一寸芳心未有涯。见说北堂人不老，归来须作画图夸。
昔诵江东咏泪诗，看来别有一般时。孤衾独枕斑斑处，半属吾亲半属儿。
前年伴嫁南邻妹，今岁仍陪北舍姨。老我无媒心独苦，闭门好画入时眉。
禁掖乘欢饮兴浓，笙歌围绕尽芳容。玉人相对赓酬劝，忽奏葵花一宝钟。
酒里藏身岩里居，删繁自是一家书。世人呼尔为渔叟，尔学钓璜非钓鱼。
旧友亲题壁上诗，伤看缘迹不缘词。门前犹是长安道，无复回车下笔时。
天风无际路茫茫，老作月王风露郎。只把千尊为月俸，为嫌铜臭杂花香。
每年每遇清明节，把酒寻花特地忙。今日江城衰病起，佛前新火一炉香。
出仕因诗忤长官，布衣时节更孤寒。长安得意春风里，百岁都来一日欢。
一觉翛然已五更，窗横梅影月偏明。年时记得嬉游罢，犹为梅花梦不成。
苍梧南岸碧嵯峨，直上云衢不甚多。天使九峰迷万世，可怜虞舜不悲歌。
汉上洪波不可亲，夔州华发自嫌贫。世间浮想如枯蜡，还向虚空嫁此身。
颇忆前身是谪仙，砚烦亲捧玉堂前。如今再阅婵娟面，不觉人间五百年。
惯作梅花树底眠，老来何事作弹冠。诗翁句里无官样，只合孤山月下看。
闭户先生何太痴，梅花开遍不吟诗。岁寒三友交情澹，却似无怀上古时。
天教桂蕊擅秋分，只道非秋无复存。底事兰开梅落际，忽于膏饰见追魂。
古墓棱嶒卧断碑，白杨高树叫寒鸱。闲云终日自来去，不见梅花老画师。
云驶前林雨脚回，炎风赫日马蹄埃。道傍官柳应相笑，十二年中四往来。
节量梨栗愁生疾，教示诗书望早成。鞭扑校多怜校少，又缘遗恨哭三声。
常年疏雨点湘帘，尽道天孙别泪沾。可是翻盆江汉满，今年离恨许多添。
一夕心期一种欢，那知疏散负杯盘。尊前数片朝云在，不许冯公子细看。
披拂春风尺幅中，十年想像总难工。今朝识得先生面，不用长康处处逢。
千金难买是乡邻，恩意相欢即至亲。年若少时宜敬老，家才足后合怜贫。
下枕烟波令尹家，年丰闲坐两时衙。为君东去还成梦，犹记撑蓬看月华。
无情柔态任春催，似不胜风倚古台。多少去年今日恨，御沟颜色洞庭来。
荆州雄据大江滨，不到于今二十春。邂逅看君赠行卷，眼中无几昔年人。
方塘十亩碧波深，分减盘飧育物心。闻道近来将数子，日光摇碎一团金。
一身只付鸡栖上，万卷真藏椰子中。嘉定三年正月后，不知几度醉春风。
擎天一柱万山低，九朵奇葩秀一枝。多少好山僧占住，空王曾会范围基。
花欢柳喜劝耕夫，彩帜如云拥轿前。万口一辞何以祝，福王坐处有青毡。
三十年前此院游，木兰花发院新修。如今再到经行处，树老无花僧白头。
一年无病缘官事，一病兼旬为燕居。自是素餐天所厌，可能竖子解乘除。
雪后骑驴行步迟，孤山何似灞桥时。近来行辈无和靖，见说梅花不要诗。
莫问兰溪双只牌，青羊已见玉崔嵬。去年辞了横山塔，不谓今年却再来。
老僧遁迹石楼间，欲扣禅扉识道颜。秋草路边人迹断，已随流水下青山。
河湟何计绝烽烟，免使征人更戍边。尽放农桑无一事，遣教知有太平年。
莫恨随风片片飞，微酸暗结已无疑。世人欲识和羹效，看取高宗梦觉时。
不尽乡愁意万分，匆匆无计挽行人。经时欲慰家人意，先把平安写较真。
玉京仙境发山谣，未把芙蓉意已消。此处尚堪诗兴在，当年行乐亦云聊。
多少同年尽溘然，我今独喜尚安全。傥延朝夕诚为幸，敢谓犹能十五年。
亚父孤坟蔓草荒，行人何用叹兴亡。汉家多少功臣骨，若个能归葬故乡。
罗阳一水从丫髻，云母双溪自凤冈。此道香溪百馀里，山灵为尔辟鸿荒。
道德驰声满建中，岂无人可继馀风。最怜贞观开元治，付与奸邪蕞陋翁。
念念须自见其心，莫教随世枉升沉。勋名盖代一场梦，惟有此心无古今。
好事谁如公子贤，千金买尽亦欣然。老夫若有沉牛二，春雨归耕负郭田。
得句聊将颂作霖，开樽亦复陋孤斟。南亭旧约何时践，志喜从公更一吟。
眼底浮云片片飞，吉凶消长只几希。自从会得羲皇易，始觉前时大半非。
瘴雨蛮烟道路长，怜君何事此投荒。他时纵有相思梦，万里风波正渺茫。
一炷沈烟一案书，怜君重葺紫霞居。溪山朝暮能新美，世虑尘缘并扫除。
七泽高秋霜叶红，龙山一望夕阳中。愁来乘兴时时往，楚老相疑是孟公。
儿时行乐几时愁，老去情怀懒出游。市上人家重时节，典钗卖钏买灯毬。
不学诗书君勿嗤，人间情伪古难知。第看陵麦青青句，尽是当年发冢词。
百卉芳菲二月时，先春梅萼著疏枝。只缘姑射风姿别，不怕寒威损玉肌。
广成得道自崆峒，少广功成阆苑中。自是仙家春不老，蟠桃枝上又春风。
千年老桂影婆娑，一半银蟾挂碧萝。大抵人间天上事，团圆时少缺时多。
仙都道士不知名，能用丹书镇幽鬼。杨郎独宿方醒然，孤鸾独宿重泉底。
是非不上钓鱼舟，从此闲身得自由。一色藕花三十丈，明年归住鉴湖头。
虎山桥外水如烟，雨暗湖昏不系船。此地人家无玉历，梅花开日是新年。
袅袅西风散白苹，冥冥落日起黄尘。青娥不分秋容寂，故染枫林似老人。
五十年前诗酒身，山阴风月尚如新。闲愁已是无阑障，一枕春寒更恼人。
更邀明月说明年，记取孤吟孟浩然。此去宦游如传舍，拣枝惊鹊几时眠。
卜筑朱明五百年，芒鞋重踏旧云烟。山灵只恐频归去，微雨潇潇锁洞天。
才藻翩翩孙子荆，挥毫犹自气峥嵘。漱流枕石如终老，何必参军礼数争。
的的朱榴夏始成，水帘冰簟益分明。偏枝不动宜雏燕，接叶时披称小莺。
三径无资鬓已皤，一瓢闲却在烟萝。何时得遂弦歌兴，尽遣公田种术多。
为觅少年心不得，当时感旧已潸然。情怀此日君休问，又老当时二十年。
小儿遗毒痛难胜，苦道爹爹唤不应。我实怜渠那得去，淮山深夜对孤灯。
二年留滞思三峡，七载清吟守一麾。瓜果东南尝已遍，无人轻快似消梨。
双桂亭亭傍竹斋，窗前会见紫花开。它时酿入椒浆后，香逐和羹满座来。
牢锁重关路不通，何人过我扣参同。问君识得真空否，法界空时讼狱空。
与君今世为兄弟，未必秋香一夜衰。古往今来只如此，九重泉路尽交期。
谁把燕支染白云，桃花流水日纷纷。秪疑古寺颓垣下，犹压当年蛱蝶裙。
君家三妇艳如何，偷画新眉障薄罗。一线月痕齐拂起，争将少许胜多多。
梦里不知身是客，却疑身是老坡仙。羽衣道士飞将去，月在波心人在船。
大孤山下两牛鸣，女儿浦口一苇横。已隔云烟五老面，犹梦雷霆三峡声。
老觉人间万事非，但思茆屋映疏篱。秋衾已是饶归梦，更读山居二十诗。
刘家子骥我乡人，洞口桃花独问津。岁时他乡逢叔士，杏林花发小阳春。
一庭幽碧锁岚烟，旋著春茶试乳泉。想得当时醉山简，面容如赭影颓颠。
刻玉雕琼费尽工，待看佳实绿阴中。早推花作群芳首，谁道梨为百果宗。
拄杖飞萝上百盘，狂吹玉笛和青鸾。回看月色千岩吐，不道峰头是广寒。
回看佛阁青山半，三四年前到上头。省得老僧留不住，重寻更可有因由。
渭桥夹道上瑶卮，甲馆画堂开祸基。甘露三年造新室，不关飞燕入宫时。
江上荒城猿鸟悲，隔江便是屈原祠。一千五百年间事，只有滩声似旧时。
尽忠尽孝己操权，莫信人言事在天。若到临时牵一念，平生气节总徒然。
年年人日到长干，取次看灯不忍看。十四楼边新月夜，银筝小袖歇春寒。
欢饮醺醺出相门，劳卿再四劝金尊。南征已定旋师旅，去暴除残第一人。
贡时天上双龙去，斗处人间一水争。分得馀甘慰憔悴，碾尝终夜骨毛清。
盖世英雄冠古今，干戈未定日相寻。帐中一夕悲歌处，霸气难降儿女心。
红尘不上薜萝衣，一曲清歌与世违。斜日偶从山市过，几家鸡犬莫惊飞。
白华岩主是金仙，假作山僧学道禅。珍重此行吾不及，为传消息结因缘。
校书苦借青藜杖，下马笑拈金屈卮。好是淮南师弟子，钱唐相见落花时。
忧患欣逢贤故人，南楼解榻振衣尘。赤壶频送兵厨酒，满酌能回老病春。
记得年时雪后村，月明诗酒共黄昏。自从别后无消息，一片相思入梦魂。
悠悠心事总堪愁，三十年来一转头。只恐蹉跎成老大，不知何处觅良筹。
先师公案强名模，不解深藏负累渠。是我杀人便偿命，如何年老解心孤。
电激波旋春已空，此间尊酒几时同。欲知对酒思君处，零落残花满架风。
元丰嘉号改明年，万里江山色愈鲜。侍从旧臣承紫诏，拜恩如在御床前。
仙凡路阻两难留，烟树人间一片秋。若道阴功能济活，且将方寸自焚修。
味尝不暇更论斤，买断何曾敢算缗。谱与本经俱过眼，食之不老者何人。
色染蔷薇水麝薰，静中时有暗香闻。上人生怕花料理，未信真能恼石君。
山欲开云柳乍风，杜梨花白小桃红。三年三月官桥路，策蹇经过似梦中。
与君秋鬓各成霜，老大相逢在异乡。尽日不眠询往事，雨声寥落小窗凉。
日长习静无他事，避暑诃林塔殿中。多谢老僧新惠席，铺开南地恰当风。
金井梧桐一叶黄，亭亭玉树映秋光。马嵬坡下人千古，幻出当时粉面香。
馀不城外石桥斜，不见清溪道士家。惟听小姑闲唱曲，茜裙临水折梅花。
岸侧枯杨卧玉龙，卸残鳞甲趁天风。明年更作垂垂绿，会率莺花入汉宫。
寻风步入海塘西，山草山花径路迷。野叟不知天已老，犹拖筠杖过江湄。
三年一别一番新，几度相逢笑有因。僧未参方官未擢，闭门人亦出门人。
雷音一振绝微言，末学方知祖道尊。莫讶师僧无见处，人人俱解句中玄。
小园虽有四般梅，不似江南迎腊开。长恨东君少风韵，先时未肯放春来。
世外情多见尔偏，红尘终日自仙仙。家中时有闲茶饭，但见僧来不问钱。
女中尧舜岂虚名，惜也垂帘月昼明。后世春秋谁秉笔，应将斧钺示仪型。
国亡家破此心全，氐与鲜卑两付天。王猛开心似诸葛，风云无望白头年。
瓦炉柏子袅残烟，午梦醒时一畅然。不悟功名负终老，荒山饥走又三年。
昨日流莺今日蝉，无端世故苦相煎。长安多少封侯骨，雨打风吹过少年。
今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
何处飞来共一枝，任他头首也相随。梁王池上春多少，几见开花结子时。
玉鞭在手眼迷离，是写芭蕉怪石时。供作丹徒书院谱，世间只有米颠知。
共是飘零客里身，垆头沽酒莫辞频。他时去住分南北，归路同舟是别人。
洋洋相逐几鱼儿，盆里观来不似池。万顷澄波清见底，南溟翻忆钓鳌时。
老夫老伴竹千竿，湖石江梅更畹兰。不道外人将短纸，一时捲去也无端。
只见青山无水声，到头耳目未全清。年来赏遍江东寺，才入今宵睡未成。
瑶池池水水涟漪，明月波心绝世姿。借问何如贵如许，洛川公主第三姨。
无缘共听巴江雨，怀袖常存蜀道书。闻说庐山有新筑，虎溪远近定何如。
纤秾初见似娇痴，鼓舞春风二月时。何事自开还自落，可怜造化亦儿嬉。
儒林冠冕国蓍龟，黄发同时二老归。出处古今难一槩，青天未可戴盆窥。
迎锡清风扫宿埃，烟霏空翠画图开。西山山上千年鹤，认取年年一度来。
漠漠杨花满院飞，重来又见一春归。去年记得停骖日，正月庭前雪作围。
长忆当年陆大夫，同根底事强分疏。道人固有超然句，虽别应难不见渠。
侵寻半月是花朝，大雪漫天五日飘。腊月如春众芳吐，繁华时节却萧条。
屏迹丘园世事轻，澹然滋味似孤僧。平生愿学昌黎伯，宰相三书独不能。
畿甸一冬愁少雪，飞沙满地麦苗稀。黄河南渡春犹浅，始见郊原白雪飞。
所不贷人惟世道，最无穷处是天机。昂藏池上霜枫树，寒冷年年著锦衣。
夜凉细雨枇杷树，相送无眠到枕前。何时酿熟山中酒，却数东游二十年。
后来台席更何人，都护朝天拜近臣。长笑当时汉卿士，等闲恩泽画麒麟。
菊是去年依旧黄，风从花里过来香。杯中要作茱萸伴，更领诗人入醉乡。
雨深庭树始鸣蝉，小簟鱼波午梦圆。老鹤一声修竹外，有人来候煮茶烟。
信是苍厓画作仙，等闲幻出小罗天。太师铁画家藏旧，云黯烟昏四十年。
积雨古墙生绿衣，幽花点点弄秋姿。黄昏楼角看新月，还是年年牛女时。
纵横世路久无猜，布劫争先岂系怀。与我一枰撩万绪，操戈信是逐生来。
壮年勋业重关山，载在丹书墨未乾。枕底白云今几片，先生闲作一般看。
晓行梅岭鹧鸪啼，草树苍凉路欲迷。莫道哥哥行不得，马蹄南北又东西。
碧瞳红颊照霜明，尚父前头倚杖行。七十老翁犹膝下，为人争不羡为兄。
砂盆打破化为尘，始是撑天拄地人。举世只言身是幻，不知谁是幻中人。
万炬银花锦绣围，景龙门外软红飞。凄凉但有云头月，曾照当时步辇归。
宾雁来时燕又东，三年薄宦竟何功。晴窗偶读登楼赋，昨夜家山入梦中。
十年天远神京路，荣辱升沉两不闻。此去双江才咫尺，崆峒山隔万重云。
数口迢迢寄海边，乡心客计两茫然。老妻岂悉未归意，将谓飘蓬似往年。
白眼猖狂避世心，蓬池谁解阮公吟。仲容亦是逃名者，浊酒相看竹下斟。
衣上年年泪血痕，只将怀抱诉乾坤。如今主圣臣贤日，岂致人间一物冤。
显际神光无处踪，定时贤劫不相逢。老夫拟向峰头住，自取犍槌撞晓钟。
黄榜同年双进士，青毡并榻两先生。四君高论应难及，别后深知鄙吝萌。
户庭日夜转风烟，悔杀尘踪十五年。只为饥驱犹教授，误人多废蓼莪篇。
宝篆丝丝一炷烟，早朝曾近御床前。凭君试问黄庭诀，愿得长生不记年。
穷秋璧月才圆后，犹忆桑弧初挂年。千里一尊欢稚子，祝君从我傲壶天。
安车高蹈十年馀，顾我临川独羡鱼。珍重蓝田良玉性，火中三日只如初。
理则无形气是乘，气随夜息理斯存。息时无感犹当验，昼不能清夜亦昏。
问水看山兴未涯，十年瓢笠寄烟霞。青鞋夜宿云门寺，好趁千峰向若耶。
春寒每恨花开早，春暖何妨花较迟。休为玉人惊老去，春寒春暖总相宜。
烟云渺渺水茫茫，缭绕芜城一带长。蒿目黄尘忧世事，追思陈迹故难忘。
见君失意我惆怅，记得当年落第情。出去无憀归又闷，花南慢打讲钟声。
岁时令节多休宴，风俗灵辰重祓禳。肃穆皇居百神卫，涤邪宁待浴兰汤。
化机浩浩不曾停，刚见群龙面目成。谁道名斋无此意，江门月上看潮生。
三扣先生知不知，残僧亦有胆堪披。莲花一瓣归来好，上帝年来只掩扉。
年年长是客天涯，几向天涯梦到家。归到故家无一字，兔葵莺粟正开花。
我亦云根结小房，年来与世略相忘。定知可蜕纷华事，不及弦歌气味长。
升平无象亦无名，翼翼巍巍拱玉宸。流泽自周人自乐，普天同入万年春。
赋田中乐驾言归，勇决如何得似诗。诗后退之盘谷序，画成犹是未归时。
莘渭当时已误来，商山芝老更堪哀。人生若要常无事，两颗梨须手自煨。
雄文不见林公辅，病眼荒荒何处开。将相亦输天上乐，多情莫向世间来。
天然潇洒绝尘埃，四面如山画帐开。世上何须问仙境，只应此地是蓬莱。
头高尾下翠毵毵，却恐相传是妄谈。十七里头徐老店，檐东道北北桥南。
老来无计了残年，只有欢情寄酒边。歌舞借看真达士，忍将朱户锁婵娟。
群凶冗扰心何一，二帅参差意不同。关北翻传消息好，关南河道几时通。
娟娟玉树照人明，仪表雍容意度新。珍重茂年勤德业，承芳终合到公卿。
阆苑当年砚席同，别来三十八秋风。东朝新命西归去，珍重贤哉鹤发翁。
百五又当寒食边，黄风浊浪滞归船。去年细雨梨花外，记得江南中酒眠。
二年两度到蛾眉，今日还来话别离。所恨行人难久住，酒阑不见月明时。
一春惆怅残三日，醉问周郎忆得无。柳絮送人莺劝酒，去年今日别东都。
空山薇蕨供清斋，世事悠悠不挂怀。梅溽得风醒午枕，竹阴转日上南阶。
春冰薄薄压枝柯，分与清香是月娥。忽似暑天深涧底，老松擎雪白娑婆。
船头船尾富欢声，高挂云帆四体平。时见南陲山隐约，明朝定拟到金陵。
星斗垂天月淡明，九衢歌鼓乐升平。当时常侍传呼处，只有荒陂凫雁声。
佳人早幸已从良，好治丝麻理素妆。休向人前售歌舞，春风宁得几时香。
烛花垂穗伴空斋，心事如灰入壮怀。老倦更阑惟熟睡，任他疏雨滴空阶。
青柯坪上弄云烟，卢氏山中又几年。道学愈精身愈困，布衣憔悴汉江边。
此去苏州半日期，归心长是觉船迟。一村树暗知何处，两岸草青无了时。
夕阳牛背数家村，一笛声中欲断魂。人世百年双短鬓，不知禁得几黄昏。
疏懒百年还旧癖，功名此日负初心。本来面目频频照，恐落寰中第二人。
数尽归鸦酒未来，佛香伴我信悠哉。忽惊门外欢声过，邻父叉鱼得隽回。
谁家年少泛湖船，永夜清歌对月圆。红日渐高犹未觉，玉杯狼藉尚缠绵。
风流文采旧家声，玉麈高谈四座倾。他日亲知问官况，三年民戴尉曹清。
新赐宫衣雪色如，归荣况及早春初。公卿祖帐都门外，人道风流似二疏。
右带灵洲左石门，何年飞阁倚晴云。南游不用看图画，曾向坡仙句里闻。
流莺春梦落东篱，金缕衣裳忆旧时。五柳门前飞不去，羽毛零露作花枝。
每岁宗藩当遣使，锦旄龙节载恩辉。昨年册礼弥年举，圣驾新巡漠北归。
一湾流水入天台，曾有刘郎采药来。山鸟白头缘底事，千年一度见花开。
御水泱泱绕禁闱，碧芦红蓼转相宜。玉堂金阙非人世，亦有繁华具尽时。
金鳌玉龙蟠作堆，老树屈铁泉鸣雷。舟轻水急云荡漾，彷佛使槎天上来。
石氏君臣尽播迁，晋阳兵起据中原。早知只有三年汉，何似捐躯报晋恩。
水晶帘捲午风轻，万壑清寒凌室冰。閒奏薰弦思解愠，肯教人世独炎蒸。
羊家小婢学夫人，到底悲欢不属身。争似娙娥妆洗尽，自然冰玉离风尘。
年才二七美朱颜，家住青楼大道间。曾记少时行乐处，不堪清梦到巫山。
光明奇秀岂能藏，草自纤柔桧自长。不待博山荐沉水，道人亲佩法身香。
望见寺前三塔近，老夫指拟驻行舟。无端一阵东风雨，吹过湖南不自由。
好山奇绝自天开，道上谁人入壮怀。我惜桑榆难再赋，只应图画共徘徊。
平生湖海多交友，此老高风独擅名。万里题诗重伤感，屋梁残月不胜情。
颠倒纵横如彼何，清词丽句不妨多。维摩亦漫称居士，木榻堪怜似老婆。
少年身寄市朝中，俗论纷纷聒耳聋。清绝宁知有今日，高眠终夜听松风。
庐山误出此篇垂，多少徐人欲李辞。今日徐人才更倍，谪仙跽请主僧诗。
曾是吾乡旧幕官，秋风碧水记红莲。而今却忆当时事，回首惊看二十年。
长白峰高水亦清，安知不有异人争。山僧独说微时事，百秤黄金一芥轻。
瑞雪天时醉怨迟，笑君棋局雪中围。轩花汗漫丰年事，不是嫌春故故飞。
柳条才老杏花繁，红绿参差出短垣。野犬数声迎客吠，屋头风细酒旗翻。
年少谁家傅粉郎，舞裙歌扇断人肠。当筵一道微风起，吹出罗衣贾女香。
年少曾窥宝笈文，青山长礼紫阳君。洞门尽日无烟火，自扫松花吸白云。
邮亭壁上数行字，崔李题名王白诗。尽日无人共言语，不离墙下至行时。
圣人嘉礼诏亲农，万国元年开景龙。内侍半天传玉册，百花深处见昭容。
老僧拂榻人不知，独与清风事来去。朝昏宴坐向轩中，此身便是清风主。
玉井之泉汲又新，腐陈收拾已空囷。铁牛城下三年眼，剨见仇池社里人。
金羁细马出明光，碧色罗衣锦绣香。行过玉河三百骑，少年争说李东阳。
受尽风霜得到春，一条条是逐年新。寻常送别无馀事，争忍攀将过与人。
病香无力被风欺，多在青苔少在枝。马上行人莫回首，断君肠是欲残时。
娟娟花竹净名家，阅世夸毗浪怨嗟。愿挈众生辞热恼，知君久学妙莲华。
卜筑相依约暮年，向来深驻汨罗川。叩门忽送铜山句，知是赋诗人姓钱。
少陵惆怅渚蒲纤，赤米何妨对白盐。枯槁自怜还自许，长斋犹有舌根甜。
羊公风绩几经秋，独绕龟趺为少留。欲问荆人寻旧事，一江清泚自东流。
玄都道士不栽桃，却爱生红闹树梢。此去东风吹不散，仙家自有凤麟胶。
自是清时翰墨流，水边林下莫淹留。汉皇正在麒麟阁，欲画将军博陆侯。
风急扬沙拔汉旗，曾经睢水解重围。不缘天夺单于魄，虎旅何时塞外归。
鹤养丹成鹿养茸，群呦对舞傍衰慵。待看仙骨他年就，同访蓬莱第一峰。
自有堂来三换扁，官居贤否只山知。酴醾妩媚今何许，山色青妍宛旧时。
君看人迹蝶来轻，踏得林间路作坑。古路今人行不得，一时移上上头行。
夫差丁未曾囚越，勾践戊辰还灭吴。二十二年时返复，一如当日却乘虚。
年华易去三春半，花态增新一雨中。自笑白头连日赏，樽前犹插数枝红。
人老簪花不自羞，花应羞上老人头。醉归扶路人应笑，十里珠帘半上钩。
未年六十已言归，七十重来自觉痴。未报君恩归未许，樽前羞听摸鱼儿。
画品通神绝世无，龙姿凤质照珊瑚。自缘家国关心事，不写銮舆幸蜀图。
花下罗裳映縠文，鞦韆彩架簇春云。回头偶道金钗落，深院风清笑语闻。
雪景诗情两得宜，枝藜何惜晚归迟。因过野老溪桥畔，又为梅花立少时。
撑空嶙峋一石古，呼水来作飞泉鸣。摩挲徙倚坐弥久，便欲老此岩之扃。
一语能平百战尘，两朝赤子尽归仁。十年困卧边亭鼓，同祝公年是几人。
功夫费尽漫穷年，病入膏肓不可镌。寄语雪溪王处士，恐君犹是管窥天。
霜冷风清九月九，茱萸黄菊家园有。何时玉殿接千官，称觞共进南山寿。
卖药诸生体调狂，尘埃空助老来忙。壶中自少闲天地，岂是今无费长房。
雨中红迤晓来稀，愁见花飞镇掩扉。不是杜鹃啼彻夜，无人知道又春归。
欲识当年杜伯升，飘然云水一孤僧。若教俯首随缰锁，料得如今似我能。
五季乾坤半晦冥，先生有意事澄清。齁齁四十年来睡，开眼东方日已明。
庙下孤坟偿是非，坏檐仄柱若凭依。门前过马空骧首，那得当年一顾归。
采石江头山插天，江泉激石鸣湘弦。十年战血污江水，水中鬼神应醉眠。
剡水何期有戴生，高沙飞雪过邗城。他年黄子湖边路，画我山阴道上行。
叔夜青山肯长往，不应石髓化山坚。君会箨龙才小发，恐君心未老伊川。
西山紫翠入层霄，老木尘风万窍号。会得此时亭上意，巍然非下亦非高。
寝时忘梦觉忘形，惟觉无心最可凭。祇作秋空云一片，任教乘化自消凝。
雪霜未死阅年华，危叶萧萧战古槎。袅袅秋风官舍冷，半枝斜日带啼鸦。
青山影里人家少，绿树阴中石径微。偶出洞门回首望，白云何处有柴扉。
至乐山行未易加，不应疾走便堪夸。清秋莫负重来约，世事从教似掀沙。
长沙老笔混狂澜，刮耳鸥波点素纨。翰墨风流作三笑，最怜白纻一生酸。
袖舞秋风尾瘦藤，南归岳麓看传灯。先寻古殿经行处，唤醒当年吃攧僧。
世间何事最希奇，东畔红轮西夜垂。何必鲁阳戈一指，直教寸刻不曾移。
处世无为富贵酣，急流勇退是奇男。悠然自在樊笼外，闲对江山雪满簪。
日晚长秋帘外报，望陵歌舞在明朝。添炉欲𦶟熏衣麝，忆得分时不忍烧。
安刘事毕返林丘，当局机心老未休。松下樵夫应暗笑，先输一着与留侯。
扇风淅沥簟流离，万里南风滞所思。守到清秋还寂莫，叶丹苔碧闭门时。
望月疑无得桂缘，春天又待到秋天。杏花开与槐花落，愁去愁来过几年。
秋江水落楚天低，目送归船渡聂溪。莫道浮云千里隔，君山只在洞庭西。
君才端可用于时，努力行将彻主知。出处到头皆分定，相期于道不须离。
五月山窗拥绿阴，瘦身闲枕断弦琴。如今不是花时节，可惜黄鹂弄好音。
道人居处若云浮，枯木偃蹇忘春秋。西山雨后见红日，芳草长林自牧牛。
零落残红莺语歇，荼蘼正是花时节。金盘带露剪琼英，恐逐杨花舞飞雪。
清世高才与博闻，轩中来访日纷纷。文章谁合传千载，三秀灵芝五色云。
先人馆下老门生，三十年来故旧情。今日相逢头已白，殷勤载酒问归程。
千年荷叶忆曾游，山獠谁逢紫壑幽。掉尾泥途休自惜，济人功已眼前收。
浮云日日换晴阴，林莽交加一径深。幽事满前看不定，高歌时发变商音。
君王重老降褒书，特赐宣阳宅一区。闻说会稽人不识，鉴湖还肯借臣无。
金屋炎炎溽暑深，温泉新水浴檀沉。那知玉趾帘帷外，不赐当年百饼金。
燃除六籍忍坑儒，本欲愚人卒自愚。若使当时甘被逐，东门牵犬叹应无。
宝殿遥闻佩玉珊，侍朝常是奉宸欢。要知各位恩深浅，只看珍珠罟罟冠。
南来日日望新年，今日新年到眼前。笑语妻儿莫惆怅，即随归燕上归船。
幸身未老已先闲，到处时时尽醉还。更欲相邀莲社客，共寻精舍上孱颜。
与君相见即相亲，闻道君家在孟津。为见行舟试借问，客中时有洛阳人。
津亭一别阻云霄，万里关河白雁遥。世事纷然无可道，江乡秖自忆渔樵。
数载从军似武夫，今随戎捷气偏粗。汉皇若问何为者，免道高阳旧酒徒。
一种花须百种勤，看花须念养花人。闲门半掩东风面，九老同来正及辰。
野树萧疏见女墙，沙滩清浅竞褰裳。城中宦达知多少，曾向南宫识二良。
半岭松风破睡时，起看山月倚筇枝。纵横满地髯龙影，尽是当年手自移。
柴垒穿壕见古坟，元嘉东府惠连文。可怜名字知音少，祇使双棺万古闻。
道德经文祇五千，当时尹喜得亲传。出关又跨青牛去，万里流沙几日旋。
传记曾闻楚使名，玄文照眼且庚庚。扶衰老我游何处，只在云门听玉笙。
如此山腰作亭榭，何曾一费买山资。林间云鸟来无数，三鹳今年巢一枝。
岭头寒涧远无声，夜静风恬忽自鸣。山水有灵人不识，老农常用卜阴晴。
吕氏早皆期正献，范家晚竟相忠宣。不成二十年声望，久坐难兄一旧毡。
才入林峦屏迹时，此身自幸少人知。婴孩底苦不解事，偏是怕时方始啼。
泠泠石涧旧同游，道左俄惊拱木修。忆自雀台春锁后，阿谁兼美擅风流。
新雏初引啭黄鹂，松径桃蹊到习池。坐阅四时如镜像，此中无利亦无衰。
桃花掩映野人家，住久依山老屋斜。怪得只从墙外看，行人车盖满风沙。
年老心孤忆弟兄，中峰且喜过南屏。潺湲一派双溪水，流入西湖更好听。
荷边清露袭人衣，风里明蟾浴晓池。凉影润香吟不得，手扳堤柳立多时。
先生风致已丘墟，海上还传种菊图。五世诸孙方学殖，肯教三径只荒芜。
挟书律重火犹光，天下严搜不敢藏。圯上老人无见者，一编亲写授张良。
莺啼渐急如愁别，剩蕊残枝日又昏。野老不知春去尽，犹将杯水奠花魂。
铅堑辛勤十四年，幸逢圣主得称贤。秃毫强会悠悠事，敏政当居俗吏前。
解笔淋漓写竹枝，分明风雨满天时。此中意恐无人会，更向其间赋小诗。
红芳暗落碧池头，把火遥看且少留。半夜忽然风更起，明朝不复上南楼。
棣陨双葩洒泪红，百年已短更匆匆。祇今风雪栖栖影，地老天荒一个鸿。
姚江乘潮潮始生，长亭却趁落潮行。参差邻舫一时发，卧听满江柔橹声。
圆小香黄珠颗垂，结成洛邑重霜时。相公和气陶群物，不是寒温变土宜。
钱轻币重病吾农，未有奇方起困穷。粗遣年丰官籴粟，少令钱币各通融。
衡州地势曲如弓，一道蒸湘射碧空。岳影远随湘水去，人湖分作万芙蓉。
春月春花伴客居，乡愁乡恨几时除。登楼望尽南回雁，不得南中锦字书。
下马呼人问直庐，归墙因读旧时书。黄花绿叶庭槐影，噪雀鸣蝉宛自初。
蓝田咫尺接商颜，谁是丹成出世间。老鹤无声人已远，白云空自锁空山。
谗言自昔架空虚，薏苡非珠偶似珠。半夜庭中金屑满，老夫明日费分疏。
大乘气象已相扶，吾意方终道不孤。秀出五峰尘下少，中华先许到真如。
楼前杨柳发青枝，楼下春寒病起时。独坐小窗无气力，隔帘风乱海棠丝。
仙桂秋香正好攀，一声清啸彩云间。明年又是黄花候，招隐无劳大小山。
相逢已恨十年迟，买酒吴山一夜诗。明日送春仍送客，柳花风飏鬓丝丝。
南潦北旱禹汤年，何瑞能回圣主怜。亲御布袍行十里，汗香飞绕一坛圆。
西域百年通贡篚，中丞万里建旌旄。坐扫蛮山开瘴疠，永令滇海息波涛。
世间别有人才在，台阁招徕恐未多。半老江湖半岩穴，为公一赋草庐歌。
九日相携积翠中，胜游兼有道林同。枯颅一任君披拂，寄语龙山落帽风。
谁家扫雪满庭前，万壑千峰在一拳。吾心不觉侵衣冷，曾向此中居几年。
鸣鸠逐妇喧不休，浮云作雨方西流。倚松卧病无佳处，闻道故人疾乃瘳。
袅袅凉风度竹枝，卷荷翻雨落盆池。疏帘小簟清如水，正是南窗梦觉时。
晚菘早韭各随时，霜薤青青间露葵。甘脆自堪供小摘，不须他觅养神芝。
霁月光风别一天，春融和意满晴川。梦中端拜程夫子，识破繁华觉晚年。
健青新走一梢长，外日东风引得狂。定自今番春色里，新枝别样占年光。
太液池边看月时，广寒深锁万年枝。妾心自许如明月，留得清光欲对谁。
一天明月照清秋，风露凉生紫绮裘。若遣玲珑歌一曲，千年重见白杭州。
两翁俱是江南客，寒食他乡叹滞留。燕舞莺啼春未老，一樽分我洗穷愁。
天家大事万年筹，龟坎蜗庐足自谋。解道安危诸老在，如今杞国费谁忧。
春风并辔出都时，江北江南处处随。一自松陵分手后，几多山水不题诗。
老彗妖芒欲𦶟天，王良见迫为收鞭。紫微一夜玑衡转，甘雨祥风到野田。
老虎庙前溪水长，白羊坪下晚山苍。到家尚远心先近，指点行人问小庄。
台殿崔嵬锁玉京，白云遥按步虚声。他时辟谷堪寻汝，绛节双飞绕太清。
阿师曾入丹渊室，买马今年得锯牙。树倒藤枯渠解写，老夫真欲笑桃花。
父兄师友俱鸣世，培养都缘岁月深。忍得清贫忘宠辱，至今声誉蔼儒林。
每进文章出殿迟，日华西转万年枝。甘泉罢幸扬雄老，满鬓秋风不受吹。
致君尧舜事何难，投老钟山赋考槃。愁杀天津桥上客，杜鹃声里两眉攒。
人望南风贾舶归，利通中国海南夷。珠珍犀象来无限，但恐青钱有尽时。
少壮营营正苦心，凭栏况味不如今。如今饭散凭栏立，一本寒枯木在林。
桂香泛泛满秋风，十里沙溪一望中。景物随时慰牢落，羁臣那解感飘蓬。
欲放乾坤万里春，要须先洗庾公尘。朝绅贺雨诗多少，谁是诗中讽谏人。
出当天宝艰难日，归拜拾遗行在时。入蜀还秦底心性，一篇长拜杜鹃诗。
不见当年花木春，丹青台榭欲荆榛。簿书到日应无事，会与江山作主人。
边鸾不起林良老，海内丹青合到谁。晴日窗间弄沙鸟，楚烟湘树不胜思。
闻道将军破海门，如何远谪渡湘沅。春来明主封西岳，自有还君紫绶恩。
不曾师受有文章，天与聪明作久长。道味自然玄境外，凡中奇异必非常。
明年三月只如今，富贵人家一样心。须忆旧时憔悴色，当花休更误知音。
孝心日奉东朝养，俭德应师大练风。太史新年瞻瑞气，四星明润紫宫中。
忆共能书蔡少霞，良常洞口看桃花。人间诗酒耽迷了，三百年来不到家。
乌衣国里未安渠，万里来从天一隅。道是能传香阁恨，来时曾到故乡无。
时禽花底弄芳春，彷佛宫商入调匀。啼转长□声渐远，错疑仙乐度青云。
推出睦州担版汉，是圣是凡齐赞叹。十方世界绝冤亲，不用藏身更吞炭。
诞当五月命于天，齐户风谣恐未然。若使当时真不举，吾门安得客三千。
舒卷因风何所之，碧天孤影势迟迟。莫言长是无心物，还有随龙作雨时。
霜满虚庭月满楼，罗帷珠箔闭清秋。炉香烟断添银烛，谁道更深睡去休。
淮北淮南两地情，藕花菱子月三更。心同老鹤无多睡，听得东轩剪烛声。
粤国佳人歌竹枝，吴航归客不胜悲。送君别后秦楼月，尤见清光似昔时。
奈尔萦晴𣨼雨何，静时常少动时多。初无恼乱春风意，却是春风恼乱它。
扫石耕山旧子真，布衣草履自随身。石崖壁立题诗处，知是当年凤阁人。
松花久向云中食，黄叶无端逐水流。尘世是非何处尽，归来犹及小山秋。
不许抬头篷底下，仅容舒膝簟中间。听风听雨听滩浪，才得晴时出看山。
盛德由来自邈绵，偃王功德至今传。朱弓赤矢符嘉瑞，留得阴功不计年。
一春无事又成空，拥鼻微吟半醉中。夹道桃花新过雨，马蹄无处避残红。
小姑南岸对彭郎，天劈云厓峙两傍。日暮惊涛没沙尾，江流较比去年强。
流尽愁心是此溪，新生秋水与桥齐。牛羊争道过清浅，枫叶芦花踏作泥。
照用同时诧合盘，衲僧开眼受他谩。何如日用当三昧，万象森罗对影寒。
风雨来时拨棹回，济川心事有谁知。停舟且做江湖梦，浪静风恬未是迟。
溺冠骑项不知儒，马上功成习未除。新语见称应有意，当时人未说诗书。
已携巨鲤换新粳，尚有鲦鯈得自烹。闻道烹鲜易烦碎，呼儿勿用苦为羹。
独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。
僧寺本来能脱俗，水南逼市漫成竿。台喧地污要除扫，禅月当年真可安。
春风秋月几离忧，谁似倾心结并头。织女机丝何处所，长年辛苦会牵牛。
岘山日落春风起，竹坞湘桃零乱开。倒著接䍠驮瘦马，无人知道使君来。
磊砢嵚巇路不平，少年场里莫相倾。肝肠在舌人皆听，尽是清商激楚声。
平生顾挹山阴道，种竹栽花越水东。海角天涯心未稳，吴头楚尾信难通。
旧国婆娑几树梅，将军逐鹿未归来。江东父老空相忆，枝上年年长绿苔。
林间艳色骄天马，苑里秾华伴丽人。愿逐南风飞帝席，年年含笑舞青春。
壮士如驹出渥洼，死眠牖下等虫沙。老儒细为儿郎说，名将皆因战起家。
桃李春风又一年，老来何事不陶然。晚檐莫听垂垂雨，断送流芳到酒边。
为虏为王尽偶然，有何羞见汉江船。停分天下犹嫌少，可要行人赠纸钱。
学行文章彻九重，故旌闾里振颓风。傍人莫作寻常看，几百年中有此翁。
未为世用古来多，如子雄文世孰过。好待功成身退后，却抽身去卧烟萝。
汉家为瑞双黄鹄，只道飞翻太液池。不似云屏六画鹤，帝宫深处有人知。
睡熟城中石湾家，老夫乘兴步江沙。白龙西浦青杨树，挂起蓑衣月正斜。
为谁带雪到春前，几度相期云水边。过眼不堪人意尽，一枝零乱又残年。
初闻相失在仪真，怨水愁风且莫论。道是使星还是客，教君难辨斗间人。
桃花流水赤城山，当日刘郎去复还。若道不如天上好，何缘二女忆人间。
寒雪飘飘白昼昏，征骢晓发向孤村。途中风物来时异，吟罢新诗击酒尊。
我病偷闲且听天，天教老汉乐馀年。支援大厦先一木，信植同行有普贤。
去岁南乘下峡舟，西归仍此听巴讴。题桥亦浅丈夫事，未赎当年犊鼻羞。
夜寒无那自开扉，天地冥冥静有辉。莫学当年梅子咏，恐他持去织弓衣。
去年曾醉海棠丛，闻说新枝发旧红。昨夜梦回花下饮，不知身在玉堂中。
一回憔悴望江南，不记兰亭三月三。花自无言春自老，却教归燕与呢喃。
宵声传柝重城闭，晓漏迷钟古寺荒。仰看繁星垂四野，不知身世变炎凉。
十首玄谈已赘疣，劳君头上更安头。若还又有九百汉，葛藤相缠几时休。
亭与樵岚一样新，诗书不受世间尘。清风明月来无尽，不在溪山只在人。
学士当年侍紫宸，天章云藻笔中新。于今纶綍推前辈，白马山岩有几人。
半记不记梦觉后，似愁无愁情倦时。拥衾侧卧未忺起，帘外落花撩乱飞。
每怀仙境到无缘，绿暗红稀又一年。棚上雪香棚下客，暂时分得橘中天。
离别家乡岁月多，归来人事半消磨。惟有门前鉴湖水，春风不减旧时波。
洞门常启客来稀，碧草丛边野蕨肥。可笑流年空老大，惭无一德报恩知。
茅山道士来相访，手抱七弦琴一张。准拟月明弹一曲，桐花落尽晓风凉。
寓言豪诞漆园翁，夸谈名理浩无穷。早知悬解人间世，争知悬解不言中。
高叟生来五十年，方知弄笔学诗篇。此翁甲子才奇一，吟咏看看到适边。
陇梅花发雪晴时，独□疏篁晚色宜。何事幽禽不归去，应怜冰玉到寒枝。
山南夫子待多时，庭外松花落涧芝。夜半梦回闻鼓响，觉来颡泚冷沾眉。
金碧辉辉映玉台，百花丛里五云堆。感恩稽首臣何祝，愿捧年年万寿杯。
腊破春从碧海回，人人争爱说花魁。如何费尽平章力，不道人间有绿梅。
道人雅自毛仙伯，元白韩刘诗卷多。解道蕊珠宫里住，尽应翻作步虚歌。
桐孙元采峄阳林，万里携来表素心。聊尔赠君为土物，也教人道有知音。
名利醉心浓似酒，贪夫衮衮死红尘。折腰不乐翻回去，此老犹为千载人。
一河盘注两堤间，十里应多北曲湾。南舰经年载盐去，北船尽日送军还。
弹杀能言笑解颐，载归招谤问谁知。难随白鹤同时放，且伴黄粱一处炊。
妙年学礼独超群，早领乡书会缙绅。喜见姓名登乙榜，十年不负读书勤。
雨声入梦江湖阔，暝色分愁草树衰。君亦不来书不去，小楼闲过雁多时。
天涯共惜故人离，夜雨灯花记昔时。寂莫江乡篷屋底，与君挥泪写秋词。
大道红楼珠箔垂，风起杨花欲暮时。胡姬半醉半遮面，恼杀幽州游冶儿。
天生忠孝程伯禹，国有老成黄嗣深。山北山南时一过，闲云野鹤故人心。
凉飙未夺火云权，烁石炎曦势欲燃。妄意拟寻河朔饮，狂歌烂醉太平年。
楚楚山禽好羽衣，小桃枝上立多时。树头树底无金弹，且向东风自在啼。
松柏高姿兰蕙薰，茆斋北郭旧论文。宁非夙世神仙侣，华省青精更对君。
芡盘新采辱分珍，远胜溪毛咏采苹。老去何心温软味，漫将空想调诗人。
初见今年报信花，定从清浅缀横斜。无言对我应惆怅，不复当时处士家。
灵根岂合红尘客，何处相逢忆未亲。遮莫蓬瀛曾一见，神山秋水少真人。
人间寒食几经年，甲子谁能记后先。且尽一杯蓝尾酒，莫将身事恼生前。
落尽黄梅四月天，空枝一鸟语春还。早知梅熟春同去，怨却花时信早传。
闻道君家菊满篱，无由一到赏芳菲。梦魂忘却身犹病，几度吟敲花外扉。
王气随潮到海壖，出湖车马下湖船。可怜万事如春梦，艳舞清歌过百年。
终南灵药可成仙，徐福空劳泛海船。七月辒辌鲍鱼臭，不知宫女却长年。
流水平桥花满阑，此欢童辈未期欢。为嫌不得西山色，乞展西墙两步宽。
紫极恩光万里春，觞诗欢赏百年人。木公金母知何许，双寿重逢此乐真。
旧垒危巢泥已落，今年故向社前归。连云大厦无栖处，更望谁家门户飞。
元祐丝纶两汉前，典刑意得龙光宣。裕陵圣德如天大，谁道微臣敢议天。
万转千回懒下床，不辞𫛸鴂妒年芳。酷怜一觉平明睡，枕破施朱隔宿妆。
小雨蒙茸湿槿花，卧云鸡犬是谁家。老人为指青崖路，童子能寻碧玉芽。
万里三年醉岭梅，东风刮地马头回。心劳政拙无遗爱，惭向甘棠驿里来。
当时曾共北沙游，把酒哦诗赏素秋。十载故人零落尽，东山依旧说汤休。
髣髴琵琶海上洲，年年常与水沉浮。客船昨夜西风起，应有江头商妇愁。
吴王旧国水烟空，香径无人兰叶红。春色似怜歌舞地，年年先发馆娃宫。
渭上昼昏吹战尘，横戈慷慨欲忘身。东归却作渔村老，自误青春不怨人。
汉朝翁主半家人，临到王嫱国论新。解道怀戎尚忠信，庙堂谁谓少谋臣。
方岳分符百道飞，四时禋类万灵归。休徵勒石盈青壁，瑞应成图进紫微。
少年怀橘献慈亲，今见黄柑泪满巾。同舍故人堂有母，可能罗帕不分珍。
不作明堂柱石臣，要当归去老江滨。不知何处田堪买，抛却浮生一片尘。
千里相逢如故人，故栽庭下要相亲。明年一笑东风里，山杏江桃不当春。
来时官柳万丝黄，去日飞毬满路傍。我比杨花更飘荡，杨花只是一春忙。
桃花开遍柳花飞，斜日矶头理箬衣。野老从今莫争席，烟波新狎白鸥归。
赣州城头鼓角哀，清漳道上羽书来。何处总戎深属望，阳明夫子出群材。
柴门日日闭春晴，白发缘愁已乱生。闻道郊原新雨足，共寻芳径出山城。
几思假日赋登楼，风雨连连不肯休。待得晴时又成去，再三举手谢沙鸥。
道人行脚半天下，忽打轻包歌式微。莫作赵州中夜遁，古灵且度出家师。
可堪衰病两相缠，更苦悬车尚五年。羡杀雨中山上水，留它不住竟归田。
此舟无物本来虚，万斛清香只有诗。昨夜潮头高几丈，老僧睡著不曾知。
敲破玻瓈见至祥，多君顶戴客途长。一寸香消秋未老，蒲团若个较闲忙。
绿水白鸥三月天，哀箫长短使人怜。草鞋踏雨同归去，此事如今十五年。
爱山不买城中地，畏客长撑屋后船。荷叶无多秋事晚，又同鸥鹭过残年。
北山还扫笑歌地，南浦尚怀离别时。到处此缘尤未断，洞天休怪我来迟。
眼前突兀见此石，怪怪奇奇俱可人。为问何如潘骑省，世间妍丑本非真。
感君亲与爱相兼，世味谙来已属厌。惠我西湖甜苦笋，为言无苦只知甜。
汳水当年总宪时，翛翛半亩雪霜枝。别来久断平安信，劲节清风又属谁。
十年相见不予疏，亦记平生戏笑无。纵有伯禽堪寓意，可能终不记狂奴。
玉龙桥下水纵横，迭鼓回帆断续声。城头一片昆山月，多少人疑子晋笙。
曾向丛林寄幅巾，十年尘涴卧云身。侍琴童子长于竹，去礼山僧作主人。
卧听花敷宝篆灰，坐看野马与尘埃。有时笑入棋声去，千骑雷奔挽不回。
家在荒陂长似秋，蓼花芹叶水虫幽。去年相伴寻山客，明月今宵何处游。
杲杲扶桑朝日升，东瞻碣石海波澄。正德七年诛叛贼，大明八叶睹中兴。
日啖荔枝三百颗，不知天罚一只眼。异哉野老白露团，烈于贵人寒食散。
刘家兄弟雅临池，况及朱郎并驾时。片字直将南海贵，何人能复道羲之。
玉妃酒晕透香肌，满颊娇红睡起时。小立沈香亭子外，钗横鬓乱任风吹。
春晴随意出南城，尊酒花前得共倾。留客强陪今日醉，听歌不似少年情。
步转危桥入紫烟，曾登绝顶望飞仙。五人同赏今谁在，试数重来十五年。
近户青梧枝叶舒，深秋结实乱垂珠。年饥不畏无𫗴粥，升斗还当担石储。
景阳楼下花钿镜，玄武湖边锦绣旗。昔日繁华今日恨，雉媒声晚草芳时。
九疑山中得道女，春寒石上饮流霞。不知遗却玉条脱，独倚东风暮竹斜。
老去东篱感兴长，菊花还袭道袍香。独吟佳色秋风里，始信芙蓉不耐霜。
北苑高情宿世同，疏林汀渚正秋风。砚池洒墨应多思，写向寒烟夕照中。
不去奔波办过年，终朝酩酊步颠连。几声街爆轰难醒，那怕人来索酒钱。
初月如弓未上弦，分明挂在碧霄边。时人莫道蛾眉小，三五团圆照满天。
病起清羸废酒卮，茶烟聊复飏轻飔。卜居便作千年计，会见蟠桃著子时。
野寺入时春雪后，崎岖得到此房前。老僧不出迎朝客，已住上方三十年。
登朝便与祸相粘，尘世功名到底甜。直到海南天尽处，桄榔树下忆陶潜。
天公留雪待嘉平，飞霰来时晓未明。病士拥衾催暖酒，闭门不听扫瑶琼。
吾家老井饮红泉，时发丹砂数十船。勾漏归来小仙子，却将一七助延年。
华灯能得几时新，明日当为刍狗陈。我识令君敦厚意，不能奉己厉吾民。
溪流曲曲树参差，精舍名园隐墓祠。恰似江南风日美，苏公堤上夕阳时。
心情诗卷无佳句，时节梅花有好枝。较似后山更平澹，一生爱诵石湖诗。
红铅黑汞大丹基，红黑相投世罕知。两物若还成戊己，仙家故曰一刀圭。
白沙乡里今年熟，清酒家家味颇醇。明日杖藜行处醉，只愁齁睡恼比邻。
应物功夫出世间，岂容人可强跻攀。我侬自是不知量，培𪣻须求比泰山。
野水平桥细浪生，柴门草长断人行。园林霁后春如在，燕雀鸣时夏正清。
万绿阴中拌死啼，如何日夜不能疲。料应饱作秋冬梦，恰好如今是醒时。
袁州刺史几何人，韩李流芳独未泯。道丧时危今日意，九原遗恨一时新。
一日湖头两信通，往来惟只递诗筒。何时得把金罍倒，观取诗翁作醉翁。
家数文章有路寻，云韶殊世不殊音。小生不幸生来晚，才识先生识水心。
维阳佳丽古时名，桐柏江清到底清。赠取中丞压载石，莫教青雀避风尘。
梦里寻身身亦假，醒来觅梦梦还真。源头识得皆由我，道在无求梦不侵。
连宵飞雨喜滂流，已入梅天过麦秋。二十年前如此晚，金城地抱却全收。
我吟诗处莺啼处，我起行时蝶舞时。踏著此机何所似，陶然如醉又如痴。
惊心矰𥐊晓饥馀，何有壸浆一艇渔。莫道相酬无宝剑，明年先寄报恩书。
柳枝二月已春深，消得文园买赋金。莫倚新欢惜容鬓，怅旁宜有白头吟。
未偶凶渠那便击，已逢昭代不须还。子猷老去身无用，拄颊朝来稳看山。
高攀才子沾衣绿，争插佳人压鬓黄。谁向蟾宫分得种，年来人月满庭芳。
旧说头陀坐石巅，披肩坏衲不知年。空岩圣得头陀号，啼鸟枯松也解禅。
素衣缟服道家流，羽化江湖作白鸥。清节夷齐无以过，可怜不解饿沧洲。
迷时翻手迷为悟，悟处存心悟是迷。迷悟两忘归路尽，皖山深夜老猿啼。
浴时少使一瓢汤，受用浮生日子长。薪桂未言京国贵，辘轳百尺几夫忙。
岂是从前踪迹疏，三年不送一行书。襄山傥有陪邻地，为问洲中种木奴。
年年七夕渡瑶轩，谁道秋期有泪痕。自是人间一周岁，何妨天上只黄昏。
田田荷叶大如钱，拙令无功又一年。六月京尘传流口，不嫌池上更迁延。
梦中衣褐定何祥，明视由来世泽长。谁拟前身是韩子，为他毛颖著文章。
前人遗墨尚纵横，落落诗篇更老成。此去好施医国手，官家药笼要参苓。
山果经霜欲熟时，苞如刺猬碧参差。早知战栗承天意，不遣龙沙涕泪垂。
一念忘时便道空，不知空与色常同。须知空色无分别，如此圆融始大通。
炎荒往返正三年，重过长芦古寺前。万里风波行欲尽，停挠南望一潸然。
天下纵横辙迹环，舳舻不许度前湾。江神少为摧凶焰，要使留金六祖山。
台历传闻两建寅，放灯时候始鞭春。不愁穷腊梅开晚，豫喜年来麦食新。
黔中多雨少人行，尽道天无三日晴。千里茫茫烟务海，雨师偏好贵阳城。
忆得儿时三五夜，人间此乐有涯哉。不知节物将春去，只道春随节物来。
当日停辀古道傍，大言聊以解愁肠。只今老去还吴下，无复驱车走四方。
采采东方尚未明，玉芽同护见心诚。时歌一曲青山里，便是春风陌上声。
千年鼠化白蝙蝠，黑洞深藏避网罗。远害全身诚得计，一生幽暗又如何。
彫零四海几人存，一一皆为我所尊。物色依然赋丛桂，谁知潘鬓老儿孙。
采药荒原抚断碑，偶从樵叟坐移时。别来正想难寻处，岐路西风乱鬓丝。
知君书记本翩翩，为许从戎赴朔边。红粉楼中应计日，燕支山下莫经年。
读君桑苇疏篱句，知得犹存用世心。拄杖借将来解虎，不须深卧白云深。
回首羊肠谢险途，归来还自旧陈湖。他年故有寻僧兴，何处青山酒一壶。
绿阴遮日忽鸣蝉，堕地残红色未蔫。两岸垂杨低蘸水，梦魂时到故溪边。
四面云屏一带天，是非断得自翛然。此生只是偿诗债，白菊开时最不眠。
几年惯踏软红尘，终日眉攒气不伸。每到山斋闻好语，令人胸臆便生春。
马度九龙江水寒，环江山岳竦云端。八闽奇胜今观尽，欲过潮阳访老韩。
片霞香点万书堆，手倦抛书拨篆灰。多少旁人迷指顾，是天台不是天台。
诗来执热濯寒淙，剪剪西风破玉蓉。二十年间四方恨，不教东野化为龙。
瑶林琼树非人世，种得仙花雪作团。后土祠边还寂寞，只今空对画图看。
双脸殷红捧玉尊，阳台彷佛见香魂。一生心道苏州好，何事摇船出葑门。
自心有过有谁知，看此初萌一念时。一念不分真与妄，十分伶俐十分痴。
千岩万壑自秋春，静处观山能几人。叠得假山人竞看，世间宜假不宜真。
客间那不笑翁痴，酒处犹须古锦为。不道诗成还玉雪，聊凭一解桂娥颐。
不服丹砂骨节轻，霎时仙术浑然成。如何三十三天上，只手推开百二城。
栖息衡门有道风，落花流径水溶溶。空山自爱听啼鸟，人世何劳问卧龙。
才到松陵即是家，休论恬淡与荣华。古来颜蹠俱尘土，自有时贤定等差。
内诏传宣视漠然，炉头偏有邺侯缘。十年宰相三更梦，半芋原来不值钱。
整书拂几当闲嬉，时取曾孙竹马骑。故故小劳君会否，户枢流水即吾师。
笠泽庄头道士家，书林风竹翠交加。新梢便有凌云势，高出墙檐扫落花。
玉川清苦更清狂，一夜相思不可当。解道是君看亦好，不然白地断人肠。
垆头一见病怀苏，猿鹤相依谩唤呼。转眼韶光容易老，三山清梦未尝无。
落酥芦菔嘉肥嫩，野老常将拟八珍。此日卿家看图画，秋官一味诧清贫。
渺渺春生楚水波，楚人齐唱竹枝歌。与君皆是思归客，拭泪看花奈老何。
水仙委蛇江梅老，架上酴醾雪未翻。千斛妙香留不用，一时分付与山矾。
常日京华薮泽思，六年身悟画中诗。须知妙处无今古，得画还如听雨时。
珠露金风下界秋，汉家陵树冷修修。当时不得仙桃力，寻作浮尘飘陇头。
地蟠江汉节岿然，劲气扶舆几倍年。白玉丹砂浩无数，夜光随处见山川。
百尺台矶瞰碧流，紫阳仙子几经秋。游鱼何事偏深逝，不道人间有直钩。
受持法藏不辞烦，如水传瓶有阿难。已得当年末后句，旃檀林里自旃檀。
长大辛勤幼可观，诗文频诵说康孙。他年定笑而翁懒，五十馀三即弃官。
杯茶未了过黄湓，赵老洲平不见村。舟子指西微笑说，不消一会到城门。
耳听人言似不闻，心于时事若无分。一生已是青山物，更欲将身换白云。
铁鎗战死后梁时，消得金人为葺祠。近岁江头几符节，过来须也读残碑。
黄庭书罢复题诗，白石烧残又采芝。还道日长闲不得，青天跨鹤夜归迟。
征讨凶残奏凯旋，圣皇功德并尧天。从今汛扫华夷净，海晏河清万万年。
甲辰之冬十月望，行客此时应到家。想得双亲淹泪眼，问儿何事在天涯。
深逼岩扉敞庙门，灵风时动戟衣翻。禦灾捍患阴功大，玉册荣加帝者尊。
新柳风吹与浪黄，画桥东去玉泉长。年年三月花飞节，得入宫门泛御香。
河自安山一派通，百年疏浚宋司空。当时蓑笠寻源处，犹在村翁指顾中。
此夜欢游白昼同，六街车马度春风。丝簧声动仙人馆，灯月光连帝子宫。
毡毳年来亦甚都，时时𫛞舌问三苏。那知老病浑无用，欲向君王乞镜湖。
怪底青云懒著鞭，年来馀事觉真诠。圜扉昼辟庭无讼，时访曹溪六祖禅。
一片虚凝绝谓情，眼横鼻直强图形。不如不觉全声色，骂得毗耶老净名。
江波闲弄打鱼船，酒醒狂歌酒醉眠。分付蓑衣休舞破，他时留着补青天。
堂上双亲寿且康，堂前兄弟雁排行。人生此乐由天致，应是君家世泽长。
稽首毗耶金粟身，静中多见闹中人。却将不二门头事，时与虚空细讲论。
玉堂弄翰青钱选，闻道吴兴屡出奇。何事君家苔藓壁，醉仙留句只榴皮。
一奉天书别故园，白云迟我几时还。欲知宦兴今何似，试把连朝面貌看。
贪恋微官未得闲，二年乡梦绕狼山。如今真个山中去，不是寻常杳霭间。
万国称藩拱至尊，一时词客出王门。但教日奉西园宴，莫道应刘不是恩。
苏小西陵踏月回，香车白马引郎来。当年剩绾同心结，此日春风为剪开。
牙为指爪木为身，挠痒工夫似有神。老病不能亲把握，不求人又却求人。
不分天长有尽时，鹊桥中断隔年期。再生岂但伤钿合，九时犹缄绝命诗。
高台已倾池已平，隋家宫殿春草生。千年前事何足叹，淮南非复旧时城。
山阴偏被道家占，我祖当年曾写经。君向阴中敞吟境，何时相伴鹤来听。
山中老树秋还青，山下渔舟泊浅汀。一笛月明人不识，自家吹与自家听。
棕榈根老久应捐，漫托昌阳为引年。露下高天秋涧冷，山中人作水中仙。
一片如水青铜镜，懒教拂拭任昏沉。只为妾颜憔悴甚，照时分晓易伤心。
山中古木老槎牙，几度逢春不放花。清庙栋梁奚足取，霜枝雪干漫矜夸。
此去相从有半年，分携恐在暮秋天。若能早夜思精进，他日生涯胜买田。
太平时世园亭内，丰稔岁年村落间。情味一般难状处，风烟草木尽闲闲。
青天掷下决云儿，正是霜高俊捷时。自有鹏雏充一饱，山鸡野雉莫相疑。
阖闾宫娃能采莲，明珠作佩龙为船。三千巧笑不复见，江头废苑花年年。
凛凛寒光出匣时，乾坤闪烁耀潜辉。当锋坐断毗卢顶，更有何妖作是非。
胧明春月照花枝，花下音声是管儿。却笑西京李员外，五更骑马趁朝时。
节旄弹压万旌旗，中使传宣表睿知。重见相公官又长，宛然谦下蜀中时。
清宵百里泛湖天，犹忆当年访戴船。此日相看浑似昔，争知岭外别风烟。
归城儿女候秋光，采采黄花泛酒觞。霜后有霜花更好，东篱留得万年香。
骊山禾黍已连阡，谁道强秦冢未迁。一炬咸阳山岳裂，肯留墓木倚云边。
伤心不计此何年，老尽英雄问尽天。我欲付愁君载去，恐劳行李未堪肩。
来时人指拙为谋，出手方知刃解牛。有病黄堂怀药问，丐归紫橐列衔留。
春夜沈沈灯影明，卷书兀坐忽三更。不知船外风多少，但听满江波浪声。
何年植向仙坛上，早晚移栽到梵家。虽在人间人不识，与君名作紫阳花。
翠微寺本翠微宫，楼阁亭台几十重。天子不来僧又去，樵夫时倒一株松。
闲庭风细落藤花，烟出山房饭煮麻。头白老僧初定起，一帘飞絮扑袈裟。
一夕欢娱凤帐秋，晓天归驾待琼辀。银潢便是东西水，不独人间有御沟。
江城柳色海门烟，欲到茅山始下船。知道君家当瀑布，菖蒲潭在草堂前。
草木恩深雨露馀，公卿环列汉庭居。一朝投阁千年笑，却是杨雄不读书。
常时易处变时难，掬育孤儿纺织间。向使相欢得偕老，贞名未必满人寰。
楚水秋风薜荔高，千帆明月大江涛。娥眉亭下芙蓉色，犹似当年宫锦袍。
天上房星空不动，人间画马亦难逢。当年笔下千金鹿，此日窗前八尺龙。
溪上蒸霞千万枝，隔林黄鸟愿春迟。不催洞里秦人老，解使宫中汉女悲。
东临禹穴北吴关，万乘旌旗云水间。谩道秦皇好巡幸，南来不及会稽山。
圆荷帖帖野池平，时有龟鱼傍岸行。春事寂寥初暑动，坐听流水竹间声。
六年不获面虞皇，重对彤墀昼漏长。玉色粹温天一笑，归来满袖有浓香。
种德堂前太史坊，受恩天地未称扬。病来老马临阶泣，不解衔环忆故乡。
薝卜同林一等香，芝兰在室不知旁。而今阅世如翻手，底处交情有许长。
长安回首战尘中，罗绮繁华一夕空。惟有温泉旧时月，远随车驾到扶风。
竿头五两风袅袅，水上云帆逐飞鸟。送君初出扬州时，霭霭曈曈江溢晓。
濯锦江边霞满天，博南山下草如烟。相逢偷把刀环视，肠断孤臣谪九年。
蓼花红淡苇条黄，故有离人思抑扬。手眼不知相拗否，墨华时寄两三行。
日午终南翠色燃，满襟飞土下秦川。是时独想君高尚，正在山亭弄野泉。
达磨西来无一字，空馀只履西归时。空来空去空家宝，更数他财作甚为。
芙蓉帐里郁金香，梳罢云鬟试绮裳。谁道春愁花不解，飞来额上斗新妆。
时清游骑南徂暑，正值荷花百里开。民喜出行迎五马，全家知是使君来。
双峰十月客辞家，廷老相期下九华。检早不逢陶靖节，唤船同过鲤鱼沙。
世间人事有何穷，过后思量尽是空。早晚同归洛阳陌，卜邻须近祝鸡翁。
自笑铅刀不割疑，不疑行处是中思。四时百物皆同运，我得无言送则之。
春衫簇簇称时裁，喜道新年上学来。接得屠苏满堂拜，不知小弟已先杯。
博带乌纱步骤迟，风流不似阵前时。将军岂是乖戎略，要使边人识汉仪。
问安敕使马如飞，络绎时新奉母慈。蜀产吴包何足道，蟠桃熟处是瑶池。
都城春富百花披，长忆人归驻马时。浅色御黄应好在，为谁还发去年枝。
风院帘垂飐翠旌，茂阴疏转表新晴。清和自是常年景，有底今番触拨人。
洞穴云生窗户凉，道人宴坐但焚香。向来游遍王侯第，还似山林意味长。
屏迹山林颇自安，里闾率会有馀欢。但须及早输租税，不用低颜见长官。
绿荷丹荔照晴天，不向瑶池享列仙。我有白门干道友，特留千夥为延年。
雅淡天姿固可知，能除疾瘼似良医。道涂誇客无他语，道是徵黄有近期。
我忆故人头更白，故人梦我眼犹青。重湖叠浪君知否，正似当年翻水经。
事向闲中种种休，春来林下兴还幽。上山双屐与谁着，挂杖百钱时独游。
当年舟子吃拳时，失脚波涛万丈危。归去好寻休歇处，莫教再被八风吹。
张生薄幸误婵娟，狼籍东风几百年。争似窦家双白璧，心悬日月照遗编。
明州城郭画中传，尚记西亭一舣船。投老心情非复昔，当时山水故依然。
渊明休弄没弦琴，混沌中含太古音。闻说几回风雨夜，四山浑作老龙吟。
甲第名园绿水洲，茂林修竹羽觞流。当年韨褉须臾事，今日兰亭坐卧游。
黄梅绿竹两寥寥，一段清光惜浪抛。看遍乾坤空老眼，几人解取岁寒交。
古树槎牙长绿苔，半边生死尚花开。不须更问春深浅，人道咸平手种来。
出入丛林成岁月，养成大树没根栽。东山老矣病且耄，为荫为凉待后来。
四面星辰著地明，散烧烟火宿天兵。不关破贼须归奏，自趁新年贺太平。
诗翁作意与春期，寒食翁来春合知。不是春工浑忘却，好题诗是雨游时。
井臼无供戢羽贫，未知何地老容身。更无一卷文书在，七录家藏许卜邻。
人间物物天何碍，老兔泉声亦妙如。笑我天机无点处，白头拈笔是鸢鱼。
草草重阳去不知，今朝始见菊花枝。莫言篱落秋风老，但得来看未是迟。
风飐青帘挂杏村，田家新酿瓮头春。今年米贵无钱籴，买醉衔杯能几人。
文章巧与世相违，身后新恩事巳非。不及萋萋原上草，一番春雨绿如衣。
正当实处俱成幻，万法虚时亦是真。须信舌头原没骨，撑起如来正法轮。
小庵深住乱峰西，古木逢春叶未齐。记得去年三月里，松花满树杜鹃啼。
老我今年七十二，已无半念到穷通。北窗一枕羲皇上，日自流西水自东。
老君洞外小朱扉，云压寒空雪欲飞。结阵弓刀边垒去，挂鞍狐兔猎场归。
别后茫茫岁月催，眼看花谢又花开。相思莫道书难寄，落雁峰前有雁来。
艳杀街前游冶装，可怜楼上笑生香。不知帘内看帘外，只道儿郎看女郎。
醉向溪头按洞箫，夜瞻略彴似星桥。清欢未足班荆坐，一任纱笼蜡炬消。
洗墨池边又一临，西风重感百年心。当时弟子俱华发，细话床头雪夜深。
大汉年来已厌兵，防胡今更起长城。群臣祇有捐金计，阙下何人为请缨。
阙下屡移称病书，知尔不复少踌躇。海上但留双玉舄，山中谁见五云车。
欲扫黄英赠碧云，其如江上赋离群。明年好赴登高会，莫遣看花最忆君。
日日阴云思寂寥，偶因新霁过溪桥。不知门巷春多少，柳外一声婆饼焦。
食肉玉关徒自苦，然脐郿坞太生痴。人心溪壑元无底，富贵功名十二时。
苦无多雨便重阳，忆杀池头煮蟹凉。政用此时消几辈，菊花先作故山香。
山顶仙翁一局棋，不知人世几推移。玉枰石座今存否，空使朝猿暮鹤悲。
早年踪迹水萍浮，垂老漂流未得休。今夕人情今夕酒，旧时月色旧时愁。
才名一世未通班，天向诗人每坐悭。不作上书来北阙，可无携妓醉东山。
山路阽危可数里，野桥横度恰三家。健如昨日有文卖，贫到今年无酒赊。
踏著家乡马脚轻，暮山秋色眼前明。老人上酒齐头拜，得侍中来尽再生。
笑到双颧舞到眉，桃花雪水洗儿时。生金铸就新孩子，提向罡风一任吹。
一自携家湖水东，放舟时度玉花丛。因君貌得横斜影，闲却孤山月一篷。
轻风袅袅泛崇光，长恨司花不与香。春睡一声莺唤起，却教老眼见啼妆。
才到松陵即是家，楼高不管绿杨遮。有书万卷时翻弄，千古兴亡几叹嗟。
西山老木正亭亭，云影参差阴复晴。手卷残书天欲暮，闻君剥啄叩门声。
少室峰前松插天，栋梁馀力焕青编。东斋政欲捐书坐，往助子云成太玄。
白发垂垂尽入期，无人不笑此翁痴。人间五欲波澜阔，真忏何曾有尽时。
思古堂前酒一尊，共谈时事出孤村。临期上马无他嘱，多买诗书教子孙。
数年抱叶不萌芽，终岁淹淹绝藓花。廊庙大材工舍用，何须把节向人夸。
杖策欢迎荷老亲，候门稚子总欣欣。独怜霁月光风夜，白雪阳春忆远人。
清江杨丞天下奇，每能拈笔写横枝。暗香疏影黄昏后，曾忆掀篷对月时。
青女添妆淡粉痕，凌波风韵至今存。当时只引陈王赋，不似姑仙入梦魂。
诗美皇皇使者风，礼修戎馆致雍容。去年佳节辽东会，此日新阳湖上逢。
红尘踪迹厌驱驰，况复年来两鬓丝。扰扰太行南北路，不知何日是归期。
丝纶日下九重频，耆德三朝重老臣。若学五湖游不返，汉家谁复画麒麟。
弃官归去又重来，三十三年几人在。玉虹横截碧云溪，不见腾空见如海。
南渡年来两鬓霜，牡丹芍药但他乡。即从江水浮淮水，便上维扬向洛阳。
从渠冷蕊篱边少，未放浮蛆瓮面空。高烛几时催夜饮，隔帘度曲也英雄。
梨花淡淡玉亭亭，忆得双文缟素晶。最是镜前欢喜处，断红蛾绿越分明。
馆娃魂散碧云沉，化作双葩寄恨深。千载不偿连理愿，一枝空有合欢心。
觅得楼中一觉眠，将身化蝶入壶天。平生睡债何时足，春在梅花纸帐边。
俗吏相传作县难，及民那有一分宽。闻君犹逮从诸老，说到民贫鼻亦酸。
东来西去木为轮，异草名花易地春。未必乾坤关气数，世间何事不由人。
梦里篙师忽叫滩，老夫惊杀起来看。前船过尽知无虑，末后孤舟胆自寒。
仙人棋局静忘机，松下灵芝似玉肥。樵客归时柯已烂，云间谁制芰荷衣。
须眉数得茎茎古，果是环谷山中人。道眼静观付一笑，借问两个若个真。
倾城倾国两妃嫔，此地闻名不见人。潜想旧时红粉面，落花风里步香尘。
与客携壶上翠微，千家山郭静朝晖。平沙渺渺来人远，黄鸟时兼白鸟飞。
银灯守岁未应眠，一听阳春自洒然。更祝明朝风日好，梅花满眼踏新年。
田租有约不相违，比著丰年数已亏。一饱分明郎首赐，几曾刺口问抽卑。
姑射仙人玉雪裳，骑龙飞下白云乡。逋翁老去孤山冷，千载西湖水色香。
自是佳人不可期，况随病骨强支离。今朝看著沈吟醉，年尾年头总未知。
三年留滞在江城，草树禽鱼尽有情。何处殷勤重回首，东坡桃李种新成。
阳春有脚时难驻，见𪾢初消意已先。我亦鬓蓬飞雪满，与君相遇约年年。
年来三十过平头，笑却周郎却自羞。但得小乔歌一曲，未须辛苦向荆州。
累岁辞荣得帝俞，老来天幸更谁如。腰间已解黄金印，归有田耕二顷馀。
吟尽清诗花自开，中秋宜共月徘徊。京尘抖擞岚生润，忘却年光过眼催。
苍苔绿树野人家，手卷垆薰意自嘉。莫道客来无供设，一杯阳羡雨前茶。
参驾云中白鹿车，万年宫里荐乾鱼。江头有客来相送，不唱离歌唱步虚。
只隔中秋一夕间，蟾光应未少清寒。时人不会盈虚意，不到团圆不肯看。
坡翁尚感黄柑意，杜老深知菜把恩。此意世间寥落久，自哦诗句绕荒园。
春残叶密花枝少，睡起茶多酒盏疏。斜倚屏风搔首坐，满簪华发一床书。
炎天过却复秋天，容易蹉跎又一年。终日客窗愁不撩，短檠随意玩遗编。
萧萧木叶落欲尽，渺渺洞庭生白波。杜老因悲秋事晚，山翁斜日望苍螺。
寒鸦啄雪行且飞，东平道上行人稀。炕头黄酒那得买，冰下鲤鱼空自肥。
童子出家无第行，随师乞食遣称名。长沙岂敢论年几，绛老惟知甲子生。
闻道全家隐鹿门，竹篱茅屋寄江村。庞公事业无多子，只有平安遗子孙。
一枝春色自应怜，羞向东风斗媚妍。可恨少陵寥落久，无人驱马过寒川。
老瞒雄视欲吞吴，百万楼船一炬枯。留得清风明月在，网鱼谋酒付髯苏。
尘流阿阁怨闲居，弥子龙阳乐有馀。今日不须夸矫驾，他年终见泣前鱼。
读遍南华夜更长，竹炉火暖酒如汤。一时诗思清人骨，窗外梅花浸月香。
七度江南自作年，去年初喜奉椒槃。冬来误入文昌省，连日斋居未许还。
风定南溪映碧虚，扁舟选胜百蟠纡。荇花荷叶明人眼，犹记当年入镜湖。
锦里园官供菜把，草堂诗客重伤贫。一杯野老夸芹美，笑煞从来食肉人。
一回望月一回悲，望月月移人不移。何时得见汉朝使，为妾传书斩画师。
行行谁解慰飘蓬，尊酒怜君意气雄。仗剑他年辞故里，五陵衣马直须同。
朝发温江上处溪，小舟无寐枕频攲。夜来雨作籧篨响，恰似当年赴举时。
蛾翠敛时闻燕语，泪珠弹处见鸿归。多情妾似风花乱，薄幸郎如露草晞。
知君曾住武当山，更解寻幽灊皖闲。老矣无缘穷胜处，但思归去卧乡关。
笑谈容易发仓囷，全活生灵百万人。十五年来山里坐，不妨来此越精神。
污莱正尔肥蚯蚓，滞穗那能饱鸒斯。布谷似嫌新历缓，每从清晓报农时。
多幸尝陪侍玉墀，俄惊负谴阻天涯。今日相逢问荣悴，更嗟年辈飒然衰。
戴起还同放下时，好观实际访俱胝。至今五百年来下，一段风光付与谁。
尔弟矶头真陆沉，茫茫不记此来心。扁舟值得曾多少，天与平安抵万金。
年年春日异乡悲，杜曲黄莺可得知。更被夕阳江岸上，断肠烟柳一丝丝。
此去相期泰茹连，归来乡举赛登天。秋风少壮犹堪想，人闹何由识老颠。
泮水三年惟饮水，不知芹藻味何如。群鸮无故争桑葚，挟弹何人莫问渠。
舟子舁床入市廛，病躯仰面看青天。不知城郭还何似，听得行人叹昔年。
疋马长源又独来，野园时见菊将开。忽惊往岁看花处，天外孤吟越徼回。
昔有故庐鸥渚上，东风绕屋看梅花。北京二十馀年住，几度披图倍忆家。
丈夫不作宋玉悲，珍重陶潜菊一枝。寄傲北窗缘底事，只应真趣少人知。
为问涧松夫子来，酒肠连日可曾开。天炎地陋佳宾少，眼底能无曲秀才。
世情相失道情浓，语默行藏信意中。清退楼前溪一曲，剡川明月剡川风。
惯凭诗酒弄光阴，秋月春花伴醉吟。不觉年华成晚暮，一声爆竹忽惊心。
活水一溪如玉莹，好山四面似螺堆。个中自足归吾老，莫待北山文勒回。
野杖闲行日未曛，商歌休使世人闻。生平最是知心者，秪有青山共白云。
若履暴荣须暴辱，既经多喜必多忧。功成能让封王印，世世长为列土侯。
楼上虚怀待月时，写景应难不赋诗。一天列宿坐中见，万里青天云外归。
当年祗抱素餐羞，一日疏狂七载囚。安得此时廊庙上，有人聊为我皇忧。
环中风物有谁争，即日诗情取次生。云倦竟依檐际宿，雉驯时下竹根行。
频年载笔侍明光，惭愧清时少谏章。空有丹心似孤鹤，时时飞绕海天长。
遨游南北访仙踪，老去还乘白岳龙。莫讶荷衣香不散，三姑亲赠玉芙蓉。
君看酒碗涴蒙泉，玉气珠光夜索然。可使黄尘车马客，更将此地世人传。
车声辘辘马萧萧，山色何如换六朝。要识相传风俗在，居人道得语音娇。
月黑村空夜半时，操戈暴客苦相追。也知不但因胠箧，欲乞萧萧暮雨诗。
男儿更老气如虹，知鬓何嫌似断蓬。欲问桃花借颜色，未甘着笑向春风。
根蟠顽碧影捎云，一日谁能少此君。半幅鹅溪数竿玉，好将秋色笑平分。
忆曾相对琐闱深，制草成时日乍阴。粉湿香浓春烂熳，岁寒霜霰岂能侵。
新新数点照疏篱，又折今生第一枝。只为知心无著处，雪中独立最多时。
水沫抛来骤出奇，满空洒下雪纷披。云端惊见双峰面，恰是仙人剪水时。
羸马孤童鸟道微，三千客散独南归。山公念旧偏知我，今日因君泪满衣。
步屧穿花醉晓风，翻枝摘叶兴何穷。他年上苑求佳种，越白江红扫地空。
问讯松篁岭下梅，今朝忽见数枝开。长干白下相逢少，莫负江南鹦鹉杯。
栽松道者身先老，放下锄头好再来。八万四千关捩子，与公一个锁匙开。
西华山中爱睡臣，何曾睡过百年春。争如警枕惺惺者，终作乾坤不朽人。
穷涂游子年华晚，折赠无人信手题。留恋清香忍回首，五更立马断桥西。
足力蹒跚少迎客，目视昏短常废书。赖是门前秋水长，沙鸥未遽与人疏。
试借莺花慰客心，羁情犹自费搜寻。玄冥即便欺春软，平白时光尽夺侵。
灯前一影客中身，鸡未鸣时起已频。每日盆梅千百担，倚楼闲作看花人。
清眸绿发十年前，朴野风神不易传。今日青铜莫相照，白髭垂颔面双颧。
怀中白璧月同圆，纵入秦庭莫浪传。可怪人间无合处，郧江虹色已经年。
空林急雨暗苍烟，松下寒泉落涧泉。满耳尘埃湔洗尽，道人中夜不知眠。
新酒秦淮缩项鳊，凌霄花下共流连。别来客邸空翘首，细雨春风忆往年。
日倒时家新样壶，策勋全在润脾枯。如何消渴成都者，不设茶床只酒垆。
休论寂寂与惺惺，不妄由来即性情。笑却慇勤诸老子，翻从知见觅虚灵。
尘埃可佛是修时，无物无修秀也知。欲说菩提符祖意，圆明来处想曾窥。
多病床头堆汉史，羁愁梦里入唐诗。春风瘦马虔州路，花鸟相看非旧时。
迟日幽圜春又深，闲听燕语散愁襟。自知一息延朝暮，到此还余忧世心。
茶山老子竟成痴，漫说寻芳去不迟。浪蕊飘残犹自可，名花落尽不曾知。
鹊绊晴丝柳絮乾，金沙玉李斗开颜。此时此景此中意，付与仙翁一饷閒。
涌金门外柳垂金，三日不来成绿阴。折取一枝入城去，使人知道已春深。
老病秋来话息机，满阶梧叶梦魂飞。亦知极乐华胥界，无奈西风撼竹扉。
剩种秫粳供靖节，要餐杞菊学天随。不知底事池塘梦，犹到边城月暗时。
无复颠狂似少时，逢君犹自说蛾眉。玉堂旧事君休念，两袖啼痕又送谁。
东风榆柳雁飞斜，寒食年年不在家。解道逢僧间半日，莫将僧舍比官衙。
莺样衣裳钱样裁，冷霜凉露溅秋埃。比他红紫开差晚，时节来时毕竟开。
望云几度泪沾衣，此日长边一雁归。兄弟团𪢮欢共舞，莫将风雪诉庭闱。
沙堤筑处迎丞相，驿吏催时送逐臣。到了输他林下客，无荣无辱自由身。
致主初心陋汉唐，暮年身世落农桑。草烟牛迹西山外，又卧旗亭送夕阳。
轻裘骏马金泉路，默数新春又九年。风景不殊人自老，忽惊作梦到临川。
皎皎琼华了不疑，绿窗团扇索题诗。风流自是天生句，燕子梨花恰并时。
三秋稽颡叩真灵，龙虎交时金液成。绛雪既凝身可度，蓬壶顶上彩云生。
临池旧眼被昏遮，玉版摩挲字隔纱。忽忆昔年观定本，绝胜枕臼与梅花。
故国无心度海潮，老禅方丈倚中条。夜深雨绝松堂静，一点飞萤照寂寥。
百尺清潭万仞山，山围水合下虚寒。道人已自无焦火，况在山光水色间。
天然幻出有岩峦，面面看时几许宽。九曲武夷穿未过，请君来咽荔枝盘。
兵后荒残赋役频，故家斤斧到荆榛。年来桃李春风闹，谁识承平雨露身。
八月霜飞柳遍黄，鸟鸣山馆客思乡。十年马足知多少，地角天涯不是长。
独向荒村歌竹枝，寒烟暮雨不胜悲。平生一种凄凉态，岂料偏归老大时。
去来行李苦匆匆，世路崎岖一笑中。闻道倚门占鹊喜，早寻归棹浙江东。
手种萱花近北堂，慈亲相对百忧忘。年来太学游歌久，一向春晖一断肠。
少年投笔伟功成，顿悟邯郸梦里荣。何似伏波夸矍铄，却教薏苡误平生。
风骚阃域自难亲，随世声名未必真。更远更疏应不在，山谣水语记精神。
南北悠悠三十年，谢公遗埭故依然。欲论旧事无人共，卧听钟鱼古寺边。
九华山色真堪爱，留得高僧尔许年。听我吟诗供我酒，不曾穿得判斋钱。
罢钓归来不汝期，无心说起烂柯时。仙家岁月真如许，也向山中看奕棋。
文登犹记旧青毡，敢恨瓜期尚六年。办取扁舟五湖上，吴松鱼蟹不论钱。
迢迢残梦太湖西，窗眼未明鸡已啼。蕙草无香秋被冷，十年情绪雨凄凄。
老便投簪卜所居，江山无碍自安如。要知物静从来久，不是寻常栎与樗。
聚头作相都休问，那事如何为举扬。放得肚皮沧海阔，世间无物不包藏。
天生父子立君臣，万世宁容乱大伦。籍辈可诛无复议，礼非为我为何人。
一气居然分冷暖，南枝开早北枝迟。都城巧力真堪羡，竞买梅花八月时。
几年山水共闲游，无日吟诗不唱酬。一卧故园春又暮，楝花零落渐溪头。
寺带长江山作围，塔峰相对立涟漪。好风吹浪舟行急，正是午潮初长时。
捷书日日到甘泉，使者联翩出劳旋。将士欢呼拜君赐，雕衔宝带鹄袍鲜。
衰年那复惜流芳，自爱春深昼景长。老眼不愁花落尽，移尊来傍绿阴凉。
山下芙蕖云锦裳，宝瓶净供坐生凉。南薰真是社中友，清润时飘衣袂香。
隔岸垂杨暗老枫，客来清午不闻钟。贫僧止解栽修竹，五月凉生制火龙。
今朝生日岂须论，老去难酬父母恩。惟有海南香一瓣，直教薰炙遍乾坤。
虚白云中含世界，软红尘底寄虚舟。只应乌帽红尘底，相见苍烟白鹭洲。
道子粗豪故有神，精微仍数李公麟。何当扫尽铅华态，貌得乾坤万古真。
才高文赡富诗名，感物伤时动有情。不识无生真自体，一尘才遣一尘生。
道人曾与谪仙游，仙去骑鲸师白头。骑鲸端复向何处，试问援琴招得不。
生怕高花易过春，隔年先早著精神。冰绡旋买连三幅，剩与溪山并写真。
上弦新月蔼清晖，恬澹无营世所希。绿竹黄花秋正好，一觞遥唱鹤南飞。
纵横诗笔见高情，何物能浇磈磊平。老阮不狂谁会得，出门一笑大江横。
岁久鹾台吏蠹深，朝廷选士比南金。富饶有道期裨国，秪在清贞一寸心。
十年已起故乡情，客里凄凉不耐听。啼到蜀天空有恨，水流依旧月还明。
去年今日到城都，城上芙蓉锦绣舒。今日重来旧游处，此花憔悴不如初。
郡将移书卧阁频，假提千骑出班春。校中宁免时髦诮，欲作宣明面向人。
清香裛露对高斋，端仗兹花慰老怀。欲折一枝来侑酒，登高能赋属吾侪。
五陵年少似君稀，何事还家赋式微。野水绿芜催解棹，断云残雨送行衣。
白芷花开绕屋香，一时秋思入江乡。云多水阔人难见，楚竹歌声动夕阳。
曾访高人旧隐居，诗情平澹宦情疏。缇屏今日虽泥轼，芸阁它时合校书。
西邻东老总为虚，料想君家乐有馀。白酒黄金都是幻，争如好客与收书。
阿坚休道不英雄，儿辈俄成盖世功。屐齿折时渠自省，至今人解笑桓冲。
道人眼静绝空花，岩壑萧然物外家。十载闻名今始到，庞公真是访丹霞。
门人久作开堂老，庭桧看成合抱围。他日浴堂归洗背，回头还解放光辉。
拽宦鞭奴蔑贵权，当时风骨愯衣冠。及为御史声名减，岂是官高便欲安。
晚潮落尽水涓涓，柳老秧齐过禁烟。十里人家鸡犬静，竹扉斜掩护蚕眠。
孤标元不斗芳菲，雨瘦风皴老更奇。压倒嫩条千万蕊，只消疏影两三枝。
十年辛苦益清贫，自叹儒冠果误身。尽说世间骐骥少，年来谁是九方歅。
宿雨初晴石未乾，墨云低覆失峰峦。名山想有英灵在，莫道行人不是韩。
谁遣吾侪合又离，江山深忆共题诗。君舟西上吾东矣，尊酒论文更几时。
云峰矗矗嵌秋空，九叠屏风较未工。怪得霎时风雨横，楚山移在月明中。
明知有热不多时，可喜秋清又可悲。四十九年蘧伯玉，西湖一阵桂风吹。
两信海潮喧晓夕，百年事过无遗迹。旧住招提有几人，春风苔长湖边石。
江湖落魄鬓毛皤，老大归来理钓莎。闲而小舟吹短笛，一声声是太平歌。
床头酿酒一年馀，气味全非卓氏垆。送与幽人试尝看，不应知是百花须。
乾坤老我头先白，山水无情眼自青。三十六峰藏不得，小窗趺坐看图经。
今年一雪遍江淮，半月晴光冻不开。孤坐郡斋人寂寂，一枝红烛两瓶梅。
花露研朱朝点易，药炉分火昼焚香。道人不管世间事，自觉闲中日月长。
道士平生林野人，醉中拈出雪峰真。为君疗却烟霞癖，比似青囊药更神。
鬓丝禅榻纸窗西，柏子烟中落景迟。莫问少年涂抹事，病馀那复解题诗。
买邻千万许儿赊，老子诗成赖指瑕。门枕醴泉交让木，行人不问识君家。
海上扶舆淑气融，笔峰晴削倚层空。彩烟时拂彤云里，黼黻裁成总化工。
五千馀卷在高台，内史翻时腊屐来。梦断池塘人不见，年年春草绿成堆。
浮云聚散本无期，一上高台入望思。何限停杯心里事，多因极目倚阑时。
良人如玉映冰壶，何事年年在远涂。为国防秋青海去，不如庭树两栖乌。
云道无心亦爱山，雨馀时向此中还。而今天下焦枯甚，只恐苍龙未放闲。
朱扉霰集转飘扬，白雪难侵白玉觞。人寿未能跻百岁，年丰聊与醉千场。
半映寒溪半映山，不妨朱户借清闲。诗人带得渠风味，也有香名满世间。
玉河桥畔柳条析，翠色依稀欲染人。安得竹林行乐者，暂时相赏一相亲。
清秋趯趯草虫鸣，残蝶犹翻粉拍轻。促织不知缘底事，微躯时起触蛮争。
人生作计蛇添足，世事难知卵有毛。养得元身差快乐，具他法眼始孤高。
商略红儿何足比，丁宁青女不须嗔。故横瘦影禁持月，时送微香漏泄春。
画帘黄幄幕前扉，侠陛浑如后殿仪。只自起居更履后，却陪二府立多时。
坐抚东人未一年，丰功伟绩冠三边。相逢莫叹贤劳久，廊庙行看拜宠宣。
冠卷尘埃亦漫弹，勒移终复愧家山。它年猿鹤应相笑，倦羽卑飞久未还。
云欲开时又不开，问天觅阵好风催。雨无多落泥偏滑，溪不胜深岸故颓。
贾少难逃赋𫛳灾，终童不载使缨回。祇须浪作争春态，留取孤芳殿后开。
闻道东华老秀才，自将双脚涴黄埃。知君不是寻常客，解取栖云嶂上来。
鉴湖一曲记蓬莱，棹入红蕖挽不回。今日池光少公事，好怀聊复为渠开。
清远楼中一觉眠，雨莺风燕乍晴天。年来爱作团栾语，不得中男在眼前。
东岸矶头拥赤霞，西边沙渚老蒹葭。江流盘束如衣带，水急船迟日又斜。
仙风吹下蓬莱岛，彩凤苍龙一齐老。波涛飒飒笔底生，顿觉新凉满幽抱。
昼读兵书夜枕戈，少年猛士出三河。乘时欲取封侯印，可奈天骄力请和。
洞天风物几人知，暗得阴阳造化机。不似寒乡待邹律，四时岩际有芳菲。
多少名花种玉栏，胭红粉碧望秋残。野亭篱下萧萧菊，独伴幽人保岁寒。
东观鸡号风雨冥，十年通籍绾银青。栖栖不向故山去，兀兀穷愁何以醒。
不作风流时样妆，月明宫殿舞霓裳。须知并立慇勤意，为祝吾皇圣寿长。
雷轰万鼓勒潮回，无复亭前雪作堆。应为尚书悭且涩，盲风怪雨一时来。
潮满江沙起鹭鸶，雪花淡淡乍寒时。红衣女子摇船去，唱得新声似竹枝。
泗上当时鼓瑟人，风雩岂是乐闲身。言外默传千圣旨，胸中长有四时春。
毳袍红褪著多年，重命针工细补联。却忆当时旧襦裤，慈亲手眼夜灯前。
北郁之南瞻部洲，纵观谁是老人流。大千一网平收了，坐看儿童乱下钩。
地近荆州见木奴，青黄照眼两三株。百钱买得霜前颗，味带儒酸似老夫。
朝来弄日花头密，暗里窥春柳眼多。任是老人情意薄，个般时节奈愁何。
贾生年貌贾生才，圣世浑无绛灌猜。自是诗人多水部，嘲吟风月过淮来。
绿树寒泉雪羽明，引吭时送九皋声。飘飘两腋迎风举，我欲乘之上太清。
陵园西过瑞云扃，世庙神宗辇步经。寺有香山称独翠，轩承御笔写来青。
零落残碑草棘中，北邙萧瑟又秋风。旧时忆在鹓行里，几见宣麻拜相公。
此港何年唤女儿，冰霜肌肉远山眉。小姑嫁作彭郎妇，誓不相从作媵姬。
双双白鹭坠青空，飞入花汀杂翠红。烟火一篷渔舍晚，归时荡漾小船风。
红尘飞不到壶天，风月幽怀属老仙。自笑枯肠无好语，且呼黄奶曲肱眠。
满庭落叶似深秋，好鸟鸣时地转幽。坐对青山才咫尺，会登绝顶望中州。
万粒匀圆剖罂子，作汤和蜜味尤宜。中年强饭却丹石，安用咄嗟成淖糜。
多病年来懒作诗，燃萁何敢衒才奇。探梅技痒撩幽梦，只有清香是己知。
投老山林兴已浓，庐山欣与老人逢。定须容我来同老，五老峰边更有峰。
乍见飞泉眼即明，玉虹垂地半天声。何时闲散无公事，洗钵重来汲浅清。
一从刘阮离天台，洞口桃花几度开。知道再无相见日，当时不放出山来。
花开还喜落还嗟，君被腴庄恼却些。何似老夫展横轴，一朝看尽四时花。
门前垂柳正依依，更被东风来往吹。忘了自家今已老，却疑身是少年时。
珠树森森秀阮林，高堂有母各欢心。兰陔娱养时多暇，勿遣平安阙嗣音。
山根短日堕寒影，溪上乱风吹结衣。自怜野性老尚癖，逢著梅花便不归。
红颜白面神仙吏，好学苦吟真我徒。政事文章有家法，它年呼作小龙图。
一溪流水半山云，山桂绵绵日夕芬。莫言丘壑藏名姓，高士他年自传君。
世上月丹无此种，倚栏不觉夕阳斜。百年雨露春风力，高树一根三色花。
晚逐旌旗俱白首，少游京洛共缁尘。不堪身外悲前事，强向杯中觅旧春。
鸭翎堠前山簇马，鸡踪桥下水连天。金丹炼成不肯服，且戏人间五百年。
燕子来时水绕台，寻芳欲试探春杯。淙淙恼杀连朝雨，不放桃花及早开。
七百甲子老禅和，安贴家邦苦是他。人问西来指庭柏，却令天下动干戈。
一年春事逐飞蓬，燕语千愁诉未通。水竹谁家深院落，捲帘准拟纳薰风。
壮时尝有意功名，不觉星星白发生。眼亦渐花心更短，归与犹可事农耕。
燕吴遥望隔天涯，魂去魂来只自知。梦里顿忘裘马贵，相逢犹似布衣时。
新诗时出笑谈中，清似松江夜雨风。邂逅碧云来入句，老夫真欲愧辽东。
揽辔南乘使者轺，秋风古道不辞遥。豺狼扫迹疮痍复，须遣遗民感圣朝。
探奇乘兴望沧溟，时向东山万古亭。此去登临谁最胜，联翩白鹤倚秋汀。
十年忝作青云侣，气谊如公落落然。昨夜看花出城去，同歌伐木醉春筵。
年年曾寄客边书，写尽真情只当虚。十纸到家无一答，恨人心性愿消除。
数诗盘谷友人钦，一片柴桑处士心。几十年间南北事，祗令三叹有遗音。
名称大孝世之难，袄絮芦花岂耐寒。宁使一身甘冻死，肯教三子受衣单。
未到潘年已二毛，胡床箕踞白云高。犹胜寓直秋风里，寂寂寒更赋骑曹。
携将琴鹤过夷门，比勘温公独乐园。圣世遭逢无避理，不应题是小桃源。
脸晕轻红酒力微，真妃半醉夜深时。杜鹃叫落花梢月，独倚东风睡不知。
新书欲献帝王家，奈此家贫道路赊。醉卧江村风雪里，时时自比贾长沙。
九日无欢可得追，飘然随意历山陂。蒋陵西曲风烟惨，也有黄花一两枝。
牛夸棋品无勍敌，谢占诗家作上流。岂似小敷春水涨，年年鸾鹤待仙舟。
杖藜贪看野花开，踏尽松阴一径苔。风外忽闻真管籥，滩声时杂树声来。
愁摧断柳柳还稀，泪洒残花花更飞。一寸未忘游子线，万年难觅老莱衣。
病废归来轸圣心，干戈积岁老愁深。先庐毁尽儿孙在，自幸朝廷有赐金。
凌波空负隔年期，河汉相望双泪垂。才到新秋悲宋玉，巫山赋就雨祁祁。
刘侯白发续群经，原夜怜渠不少停。赍恨沈王今已矣，那知为电复为霆。
湘竹斑斑湘水春，衡阳太守虎符新。朝来笑向归鸿道，早晚南飞见主人。
挺挺高枝势入云，喳喳灵鹊噪声频。年来喜事知多少，珍重时时报主人。
风流玩世酒中仙，独醉仙名盖世传。诗价一如声价重，且将锦绣裹山川。
此老若是石曼卿，此山便是芙蓉城。高歌独控青骡去，是有风流万古情。
张侯问舍复何时，我亦留连去未期。便欲为君草堂客，几时先寄落成诗。
空山夜雨鬼神愁，怪石层崖虎豹忧。鸟道不通车马到，只供衲子羽人游。
当年开设事难凭，水里乾坤又一层。莫是女娲安不固，补天坠石乱棱棱。
谁悟灵丹出世尘，三花合会与龙亲。君看前后炼丹者，误煞千人与万人。
数日不踏青林间，积雨满径苔花斑。知音莫道无寻处，不在前山即后山。
行李初从千里回，尘窗旋扫养灵台。微言玩罢更何事，时向溪头访早梅。
相见年年眼更青，相看柳色又烟汀。画楼好抚春风醉，一月休教一日醒。
来往城南十八年，赖家桥上潏河边。村醪香美脱衣典，几度落花相对眠。
贺监风流今已希，鉴湖流水尚光辉。洪都不道山川别，也有楼台送夕晖。
一片清江写远忧，新花还觅旧青楼。黄衫谢去诸年少，领略风光几白头。
楚乡千里堪为壑，目断明时拯溺人。今日长沮识鲁叟，况来无处不通津。
帝所新正尽早朝，万方无乃寸心劳。野人空老江湖表，梦绕钧天日已高。
展开此卷便开颜，十老诗无一字闲。多少工夫难及处，几年吟得到其间。
临岐重拜大夫勤，望有音尘别后闻。四海一家征戍少，太平天子正敷文。
别是人间催老物，穷为我辈绝交方。相思最苦长安月，不照离人夜半床。
曾陪太傅东山墅，不向君王赌郡符。敲罢一枰何所道，片帆秋色满江湖。
野禽亦晓稻梁谋，生计胡为没一筹。世俗不知婺妇戚，问予破产欲何求。
偶宿天台白石房，夜深清话月移光。宦游难作重来约，一枕泉声老不忘。
尽说先生甑有尘，先生自道未为贫。请看岁晚东篱下，无数黄金与白银。
寒爱春来暑爱秋，水长山远白人头。天时自有清凉日，霁月如银独上楼。
晨起喧喧暮自栖，梦回每每当闻鸡。有渠何用门前客，廷尉当年见处低。
五年外地看清明，袖手低回过客亭。谢絮楚萍无定著，春光如我更飘零。
凑入方池一脉泉，泥沙不杂性中天。时时自照清癯影，白露风标是水仙。
仙馆幽深竹覆墙，风传石鼎煮茶香。门前老树高如盖，乞与樵夫话晚凉。
燕颔应须游玉关，归来绿发看峨冠。他时烂醉红鹦鹉，更跨追风乌贺兰。
延平山水东南冠，连岁何辜致许菑。积雨堤防宜有素，后时悔懊谩兴哀。
学诗浑似学参禅，几许搜肠觅句联。欲识少陵奇绝处，初无言句与人传。
甘石书存懵不知，老来更与世相违。夜凉天雨清如水，尝欲因君识少微。
万里晴沙夕照西，此心唯有断云知。年年数尽秋风字，想见江南摇落时。
红烛当垆夜数钱，驿亭西面绿杨边。重来烟景浑依旧，只认青帘记昔年。
承时偷喜负明神，务实那能得庇身。不会苍苍主何事，忍饥多是力耕人。
鹊尾烟横不卷帘，莫嫌好客坐无毡。道人此室知何用，留与衰翁听雪眠。
明月清风放两头，一筇挑到古尼丘。而今老去无筋力，独坐江槎看水流。
不解征衫客异邦，兴阑初返木兰艭。东游可道风波恶，题遍新诗鸭绿江。
夜静停舟傍水湄，隔舟人语许多时。起来试倚篷窗听，尽是思乡怨别离。
淮日晖晖浴暖沙，小桥斜巷两三家。不知春色来多少，是处墙头见杏花。
文章道德今谁似，事业功名我不无。十载江湖一杯酒，夜深说与董归奴。
身老深村负岁华，青苔径里是贫家。晚风一阵无端急，不为山人惜柚花。
莘野磻溪亦偶然，每逢耕钓忆前贤。春风秋月闲来往，只付时人一醉眠。
才多不肯浪容身，老大诗章转更新。选得天台山下住，一家全作学仙人。
栽花种竹满平园，人道安闲似乐天。自笑铅黄消永日，何如蛮素乐华年。
琴书澹泊古羲轩，花木幽闲汉绮园。碧落青嵩无用买，湖光一曲道真浑。
从来疏拙懒身谋，揽辔登车已倦游。幸有醉乡为乐地，何妨吟啸老东州。
脚力穷时地更偏，瘦藤危石两苍然。山僧已识幽人意，借与禅床自在眠。
早梅时节到江南，已判樽前酒满衫。输与西邻明上座，解从大庾岭头参。
牡丹才记欲开时，芍药于今久离披。可是山中无人到，花开花谢总不知。
岂谓中途失少君，断琴残瑟乱纷纷。梨花寒食夫君梦，知逐秦台几处云。
南北相望恨日疏，经时不见意何如。喜闻高阁扶衰杖，竹院秋光渐破除。
章老三年病方死，吴翁一夕呼不醒。独有此身顽似铁，倚门常看暮山青。
君人为理在安民，论道求贤德自新。经国远图无所问，何曾言指一何神。
雪后蒿菘旋作青，村家沽酿白于银。山中未见新年历，闲剪桃梢试立春。
欲访武夷毛洞竹，路穷九曲更山深。道人知我衰无力，乞与一枝酬素心。
人言道士隐深山，九炼丹成去不还。乳溜滴成华盖座，犹疑真相在岩间。
秀毓中央正色深，花开朵朵尽黄金。道妆莫说无妖艳，自有倾阳一点心。
嘉景无人把酒看，县楼终日独凭栏。山城岁暮惊时节，已作春风料峭寒。
少陵无人谪仙死，吏部文章日月光。半世遑遑就选举，十年蠢蠢随朝行。
少日横刀属两鞬，玉花曾几试戎鞯。归来聊复观仁耳，不在惊鸿落劲弦。
白头身落乱书丛，粗遣残年不记功。乞得闲官歌楚些，始知君德被昆虫。
桂菊风香造榜天，门标捷帜地流钱。笔端快便行年顺，骑鹤缠腰身两全。
逢人休要说公卿，老去无心慕宠荣。李不封侯刘不第，千年青史亦传名。
堂堂世道藉扶持，八十悬车老盛时。见说蒲轮还有召，从来名节九重知。
罢钓归时独掩门，客来肯对浊醪尊。夜深苜蓿犹堪煮，自昔田家老瓦盆。
是处人家捣练忙，天寒日短路偏长。蛬声四壁无时歇，不遣羁人梦到乡。
山禽栖定涧蛙鸣，时复鸱枭杂数声。昨夜酒添春睡重，幸无憎爱到天明。
空生去后花飞绝，庞老行时雪落频。有句无言空不会，夜寒红燄一炉香。
万古有条平坦路，东西南北甚分明。世间多少惺惺汉，尽向荆榛里面行。
少陵阻水诗难继，子厚游山记绝工。断璧残圭零落尽，新碑无数满湘中。
辘轳刚讶井乾时，甲子春占雨不宜。未识阴晴天意思，更将周易看明夷。
侍女争挥玉弹弓，金丸飞入乱花中。一时惊起流莺散，踏落残英满地红。
等是修眉误点毫，远山秋色若为高。而今犹按龟兹谱，多少杨家肉阵逃。
木落萧萧秋露浓，乱山无数月明中。十年不到云门寺，买个船儿过浙东。
满睫尘埃寸许深，世间豪杰尚山林。冰壶指见形骸外，难照江湖一片心。
卫郊多垒少人家，南渡天寒日又斜。君子素风悲已矣，杏园无复一枝花。
兰绕春庭露气清，往年同咏谢宣城。龙蛇满纸看遗墨，忽乱山阳笛里情。
去年腊日访孤山，曾借僧窗半日闲。不为思归对妻子，道人有约径须还。
行行乌桕傍江湄，曾记当年共步时。欲识九崖超拔处，盛年坚谢一官微。
病后青山足卧游，愁时白雪自为酬。开门草色迷三径，刺史干旄不可求。
三月韶妍赏牡丹，更宜疏雨湿阑干。隔帘催唤陪春设，不道新妆粉未乾。
今年不上一竿竹，渠岂于人亦世情。风雨尚馀千个在，结巢吾欲听秋声。
四海圣人同此天，莫教荒远等闲看。分将化雨南溟去，便是当年杏树坛。
未踏猖狂举世傩，长安紫陌望铜驼。陶公门外犹存菊，严子滩前不解蓑。
舞干七日苗民格，何以文翁化蜀时。月下群苗自歌舞，抱关檄文也相宜。
妆点官街能几春，经行常羡绿阴匀。邻翁只怪南风恶，不道年来蠹满身。
丑石半蹲山下虎，长松倒卧水中龙。试君眼力看多少，数到云峰第几重。
未许丹青涴玉颜，天然标格小梅边。由来绝色多难老，为要情人尽可怜。
为谁绰约为谁荒，色色空空梦一场。寄语幽丛双粉蝶，何须遥忆旧时香。
俶傥权奇万里才，无人不道是龙媒。长鸣一向燕山去，重上当年郭隗台。
正是红稀绿暗时，花如圆玉莹无疵。何人团雪高抛去，冻在枝头春不知。
今年腊日近春繁，帝意深忧气未暄。益恐吾民有饥冻，太仓连发赈元元。
姑射神游阅九关，水精宫殿不胜寒。下窥人世生尘想，故作梅花与俗看。
心问身云何宴然，春晨啼鸟尚高眠。饶君安逸君知否，不遂公车已一年。
琵琶新曲转声迟，停棹中流日暮时。细雨可怜红袖湿，愁云偏惹翠眉垂。
红笺白纸两三束，半是君诗半是书。经年不展缘身病，今日开看生蠹鱼。
活人绝技古今无，名下从教世俗趋。坟土尚堪充药饵，莫嗔医者例多卢。
尘鞅纷纷一梦间，机心惊起白鸥闲。闲居莫道无人识，半面分明与半山。
天上佳人云缕衣，暗传春恨入新诗。楼头玉笛关情绪，不念残香结子时。
正道妖风不两能，是非千古自分明。与公且把无穷意，分付江流月满庭。
作圣工夫我岂敢，隙驹疾驱肯从容。试将短发照秋水，比到去年又不同。
元正祈祷万千般，纵道聪明听也难。料得鬼神应喜我，不曾投疏一相干。
家常爱著旧衣裳，空插红梳不出妆。忽地下阶裙带解，非时应得见君王。
天边云气来须女，湖上轻雷起少男。一阵微凉疏雨过，满池莲蕊绿如簪。
自入长安帝子家，一年一见紫薇花。花开花落年年事，不管愁人鬓又华。
青子成时殊苦淡，玉英嚼处更清酸。自缘芳洁盈腔里，安肯甘甜转舌间。
小瓮吮醯酸透骨，寒缸吹焰火烧眉。何时翁媪花灯下，珠翠成行捧玉卮。
行草应曾阅斗蛇，世情无识笑东家。君看横雨随风势，纸纸清新字字斜。
去年啸月玉台边，吹笛临风思亦仙。千树杜鹃迷紫峤，君能不忆醉花前。
总计宁专借远方，高勋盟府要深藏。明年今日归清禁，天语传宣劝寿觞。
退朝两袖带天香，时复凝思入故乡。白屋近来曾到否，素轩修竹长应长。
迢迢一径绿苔封，步入烟霞杳霭中。丈室老禅忘色相，庭前红杏自东风。
平日长嗟取友难，年来颇得见班班。顾怜蹇步终无及，天马逍遥十二闲。
银汉迢迢送曙寒，玉杯兰醑未曾乾。少年几许天孙意，还自停眸仰面看。
断堤疏柳不成行，上有寒鸦带夕阳。十载丹青那更得，烟波江外老林郎。
老马饥嘶驴瘦岭，病人生入鬼门关。病人甘作五溪卧，老马犹思十二闲。
系䌫沙头朋盍簪，新吟兼唱旧时吟。怀开不觉笑谈久，总是平生铁石心。
鬓丝垂领白毵毵，老我身如作茧蚕。午梦忽惊飞炮响，狼烟只在淀湖南。
诸将才猷岂尽奇，大都力战各乘时。黄毛近怕庄游击，黑面休夸李太师。
江逢九派人将别，猿到三声月为秋。不知相见更何日，此夜少年堪白头。
云汉微明夕雨馀，行吟独自绕阶除。今宵若与常年比，月色人心总不如。
南楼谯鼓北楼钟，楼外泥牛彩仗丛。黄道泰阶春浩荡，苍龙观阙晓曈昽。
岩下才经昨夜雷，风炉瓦鼎一时来。便将槐火煎岩溜，听作松风万壑回。
一札邮传到五羊，数年踪迹两茫茫。近来暗泪消融否，莫使东林社久荒。
江风淡淡放初晴，灯火明时月色明。谁信姮娥要行乐，随他女伴绕街行。
入秋烽火无虚日，问谷寻岩陪隐逸。水冷山深梅已花，忙中不觉年华易。
兹行为谢时衡岳，并与传声吕法曹。汝解事贤其自勉，我因求友不妨高。
长恨周人咏黍离，不期亲到闵周时。一朝小雅废将尽，何处如今更有诗。
翼然亭子面江开，亭下危矶锁碧苔。日日老翁来此钓，见潮西去见潮回。
客邸春风吹梦长，匆匆京阙又江乡。浮生尽道如春梦，却笑浮生无此忙。
江头风雨连年恶，破屋惊秋复惜春。天上金瓯足时栋，人间白发是闲身。
昔年簪组隘丘门，今日旌幢一院存。何事商于泪如雨，小儒偏受陆家恩。
人才百年能几见，俗子一揖已累人。元温亦知有此客，德操未省谁为宾。
过雨啼莺著意闻，晚香栏槛小桃春。时光怪杀空归去，似倩垂杨绾住人。
灵枢先生出三指，看尽世间人作鬼。我有一把黄昏根，出君五脏为君洗。
五行四象外边寻，只在当人一寸心。运用阴阳成妙道，直教瓦砾尽成金。
别院深深夏簟清，石榴开遍透帘明。树阴满地日当午，梦觉流莺时一声。
担头活计任推移，前世生身后世知。沥血山中留语句，至今橛上系驴儿。
云鹏自合纵天池，蒿𫛩宁嫌寄一枝。适往蚤闻仙老辨，解嘲聊慰俗人嗤。
睡忆建茶斟潋滟，画思兖墨泼淋漓。可怜二物俱无有，记得南堂棋胜时。
犹怜膝下竞儿嬉，岁月光阴去若驰。闲倚阑干思旧事，却如故老话淳熙。
青杏登盘樱压枝，园林初夏啭黄鹂。一声风露高林晓，却觉年华总未衰。
节旄落尽始归来，白发龙钟老可哀。犹胜生降不归汉，将军空有望乡台。
从来狡狯是仙真，蝉蜕犹能作石人。相对峰边疑绮皓，摩娑亦有老龙鳞。
憔悴牵牛病雨些，凋零木槿怯风斜。道边篱落聊遮眼，白白红红匾豆花。
江郭多阴暑到迟，夜凉孤枕怯疏帷。听风听雨寻常惯，不似今朝醉醒时。
满前貔虎换龙蛇，上谷文星傍建牙。一出罗浮多少日，早将名姓播中华。
金轮持世业风多，渺渺萧台正郁罗。昨夜宝珠平地现，浮黎碧落听空歌。
千载纷争共一毛，可怜身世两徒劳。无人语与刘玄德，问舍求田意最高。
一秋好处黄叶节，自昔名言不浪传。八日登高胜九日，今年不饮便明年。
一到嵩山感故情，巍然碑石见题名。当时若赋阳春调，独立中原和楚声。
腻如玉指涂朱粉，光似金刀剪紫霞。从此时时春梦里，应添一树女郎花。
绿影浮阴玉一渊，吟翁同立石阑边。池中石与诗中字，知是几年磨得圆。
列国难逢世主贤，孤忠非命亦堪怜。临河不返宣尼辙，未必声名万古传。
薄酒三杯醉不成，雨敲疏瓦见分明。破衾判作空阶滴，滴到乾时也解晴。
旋汲温泉养折枝，冰花寒玉净相宜。从今借得恩波力，会见青青结子时。
蓝舆度水复穿松，三纪回思一梦中。壮齿佳时那复得，萧萧华发对秋风。
垂老军人发坠肩，焚香夜夜告苍天。愿留守将多年岁，省得重科见面钱。
春阴垂野草青青，时有幽花一树明。晚泊孤舟古祠下，满川风雨看潮生。
张辞张辞自不会，天下经书在腹内。身即腾腾处世间，心即逍遥出天外。
石边流水竹边松，中有十年前好风。悠然自得忽自笑，今日何日此山中。
岩洞分明是普陀，和风甘雨向来多。空山寂寞香灯少，莲坐春云长薜萝。
尧舜巍巍道极隆，岂徒行止疾徐中。事亲敬长根天性，愚智由来一本同。
马上看花梦里莺，自怜行路每劳生。道人犹说未自在，且是扶疏堂上行。
恒时杯底黑头公，拟探梅花未许同。可是长干春酒薄，教人无赖忆郫筒。
西望长安白日遥，半年无事驻兰桡。欲将张翰秋江雨，画作屏风寄鲍昭。
山中饱饭废三馀，老眼无光懒读书。夜半不眠非有约，满天风雨响棕榈。
酴醾花底当年事，夜雪模糊照酒阑。北省今朝枝上雪，还揩病眼作花看。
故事顺时羞角黍，旧仪乘节浴兰汤。人间凉麦欣时豫，天上薰风爱日长。
天上浮云不肯归，凭轩坐惜桂华西。一年此夕无穷恨，只是城鸦得稳栖。
春前旧雪连新雪，雨后春寒带腊寒。残日送年能几许，一番风雨岁将阑。
陶令柴桑菊满阑，得钱呼酒每盘桓。熊轓虎节成何事，却引黄花道上看。
老身穷若不须忧，未有毫分慰此州。但得田间无叹息，何须地上见钱流。
春风跃马出长安，送别江南路渺漫。共说丰城龙剑气，到时还向狱中看。
朝回曾据鳌峰石，薤叶淋漓草制多。一别掖垣成白首，凤凰栖老碧梧柯。
喜闻环佩响然臻，笑语芬芳绝世尘。林壑荒凉无所有，殷勤送似一枝春。
通谷阳林不见人，我来遗恨古时春。宓妃漫结无穷恨，不为君王杀灌均。
顷年曾食荔枝奴，补益令人智有馀。闻说君家多此木，可能分干入吾庐。
冷庖不解校人烹，盂粥盐齑自结盟。漫说一铛藏世界，却疴清肺任肠鸣。
卷地东风吹钓船，石帆重到又经年。放翁夜半酒初解，落月衔山闻杜鹃。
门掩还同岁月摧，石窗经雨积莓苔。一床枕簟净名老，时见断云孤月来。
仙侣登真几百年，清风遗影尚依然。琳琅翰墨精神在，我欲临文唤恕先。
邵阳拙政一年馀，不暇精思及远图。且了眼前无饿殍，家家温饱是良谟。
泼黛长空月正浓，与师山路少从容。莫贪豪侈牛心炙，来看孤圆马耳峰。
落日平原散鸟群，西风爽气动秋旻。江边老树身如铁，独立槎牙一欠伸。
初来便自与人宜，相近相亲自在飞。底事悠然无畏忌，也知老子久忘机。
几年青史说周郎，赤壁乌林在武昌。明日有人山下过，一樽容我吊兴亡。
门掩湘筠翠色虚，将雏语燕入庭除。不知金犊何时返，闲坐樱桃第四株。
春来眼暗少心情，点尽黄连尚未平。唯得君书胜得药，开缄未读眼先明。
龙眼离支十万株，清溪几道绕菰蒲。浙东酿酒人争至，此水皆言似鉴湖。
举目蛮烟满四墟，澄清一念独关渠。剧闻道路人相语，欲向羊亭卧使车。
朝饥一眼望炊烟，绕尽长溪过尽山。承露丝囊世无样，蜘蛛偷得挂篱间。
五老诸峰锁翠烟，瀑声依约听潺湲。奇观又负平生望，欲诉山灵孰为传。
樱桃初荐杏梅酸，槐嫩风高麦秀寒。惆怅东君太情薄，挽留时暂也应难。
土广曾吞九云梦，民劳因起一阿房。人皆怜楚三户在，天独知秦二世亡。
懒去栽花傍竹篱，旋收岩叶毳寒衣。不知陆谷几迁变，时见断云相逐归。
须知世乱身难保，莫喜天晴菊并开。长短此身长是客，黄花更助白头催。
春入千林烟雨中，桃花李花能白红。一时草木披锦绣，十里吹香坠晚风。
晴空万里散馀霞，一叶渔舟稳似家。学道未能全寡欲，水边隙地亦栽花。
蜀道于今似弈棋，要令一著□安危。朝廷独选李曾伯，勋业当如郭子仪。
高丽寺里访诗僧，懒上湖船独自行。行到寺前人迹少，不知傍有白云迎。
热肠冷局老相知，同调非君更有谁。好似红炉与冰雪，相逢刚是岁寒时。
渤澥声中涨小堤，官家知后海鸥知。蓬莱有路教人到，应亦年年税紫芝。
郁木坑头春鸟呼，云迷帝子在时居。风流扫地无寻处，只有寒藤学草书。
包家门外柳垂垂，摇荡春风满雁池。为是城中最佳处，每经过此立多时。
常年穷腊无一白，盈尺冬来已屡书。底事天公太手熟，又同春絮到阶除。
寂寂茅堂昼掩关，瀼西风物称投闲。当时岸帻黄花里，应读移文笑北山。
聊移小榻就风廊，卧久衣巾带佛香。白发道人还省否，前年引去病贤良。
灯影幢幢炭已灰，山头无月暗相催。年光一向难留住，恰似老从今夜来。
吴江花发暮春衣，暂逐童冠一醉归。君去正如彭蠡雁，年年还向蓟门飞。
花木禅房常建诗，吴兴曾为写幽姿。龙溪渔子天机熟，见画令人忆旧时。
万斛鲸波大海头，扶桑东指乱云愁。玉门生入殊堪乐，莫羡当年定远侯。
白发长留太古身，匡庐五老未为真。高高并立云峰上，中有浮丘一丈人。
看花长是盛时来，飞雪从渠到玉杯。天惜国香尘土涴，故应偏向石间开。
麦秀渐渐禾黍新，清宵梦断泣遗民。只怜肝脑输宗社，不负当年第一人。
草荒故苑几春风，尚想花开春树红。欲问当时马王事，寂寥残照野亭中。
和风周匝万花开，春雾濛濛锁绿苔。世人寐语不知意，黄鹤楼前不赏梅。
同气连枝本自荣，些些言语莫伤情。一回相见一回老，能得几时为弟兄。
僧住名山绍祖声，下同胥靡若为情。谬膺师席真风在，敢与禅林作世程。
月月红花开小庭，夏虫丝吐绕枝青。如何错怪游仙枕，五十年间一度醒。
花树流莺日过迟，少年争惜最红枝。何人尽得天生态，为报东风且莫吹。
不才只合老林丘，也玷班行也典州。惭愧一家都饱暖，君恩海样若为酬。
风吹雨脚细于丝，泠暖浑如寒食时。不待千山消尽雪，小红已到杏花枝。
涉世浑如涉大川，风波过却愈拳拳。朱帘画舫非吾事，只合扁舟听雨眠。
细竹编篱护老槎，石盆新水净无沙。繁枝嫩叶青如剪，时见荼蘼放一花。
北望桑乾道路长，稀年摆脱利名场。从来风物关中好，何必云中是故乡。
忘则无功助则私，不忘不助正斯时。是中体段须当察，便是鸢飞鱼跃机。
拦街父老不教行，出得东门已一更。一事新来偏可意，梦中闻打放船钲。
汉武秦皇苦好奇，峄山梁甫颂穹碑。清时海宇无巡幸，应刻功臣上鼎彝。
密绪还须对面论，意中言语意中人。饶他青鸟殷勤诉，不似郎诗道得真。
匡岳寻儿已古稀，云中相见各依依。昔年未遂裴休愿，今日追欢尽意归。
绝景寥寥日更迟，人间甲子不同时。未知樵客终何得，归后无家是看棋。
山水胡为仁智好，正缘真味少人知。曲肱饮水忘言处，更著胸中此段奇。
绝爱西湖疏影诗，要知犹是未开时。如今开尽浑无缝，只见花头不见枝。
日夜烟霞护翠微，相将猿鹤待忘机。青山莫道闲无主，自是闲人不肯归。
冀北近来风土别，一冬和气满郊畿。去年记得江南路，冻雨潇潇雪乱飞。
仙洞千年一度开，等闲偷入又偷回。桃花飞尽东风起，何处消沈去不来。
春花不愁不烂漫，早晚烟村碧江畔。山水之图张卖时，家无甔石输百万。
太史应须奏德星，老夫相与证高情。杯盘楚楚饶诗兴，写出人闲淡处声。
归期无准卜钱多，自读浑天应世歌。转恐郎心同易卦，单单拆拆变如何。
客路秋风又几年，中间消息两忘然。不堪肠断思乡处，雨歇空山噪暮蝉。
功名于道九牛毛，无怪先生抵死逃。漠漠桐江千古后，云台何似钓台高。
洪水横流四海饥，教民稼穑务三时。后王欲识艰难业，读取豳风七月诗。
胡姬十五汉宫妆，夹道杨花扑面香。处处红楼堪系马，莫教春色断君肠。
少日手抄尤谨楷，中年目视稍眵昏。如今天罚偏盲了，烛下残书尚覆翻。
烦君惠我陈家紫，万里漂流合得尝。莫道闻名不相识，旧随笾实到吾乡。
修竹林林贯四时，厖眉扶杖到期颐。子孙长忆当年事，留取轩楹客赋诗。
锦字回文织未成，兰房清夜坐深更。萧萧络纬啼烟草，催老秋光是此声。
百年摩诘阳关语，三叠嘉荣意外声。谁遣伯时开缟素，萧条边思坐中生。
双井无人后山死，只今谁子定传灯。老夫言语浑无味，不但秋来面可憎。
淡泊生涯分自甘，十年霜叶碎青衫。忽从问道山前过，牧马之儿是指南。
崆峒访道屈尊乎，万卷丹书看转愚。着破铁鞋无觅处，得师全不费功夫。
花开黄白鹭鸶藤，疗却诸疮最有灵。只恐医师犹未信，老夫重为注图经。
纤鳞不起静无风，倒写青天入镜中。两岸青山带楼阁，何人不道水晶宫。
东南佳胜是天台，刘阮当年亦偶来。仙药有无君莫问，山中桃似世间开。
日日思亲未拜亲，何时乞我自由身。同来客子送归尽，更送后来无数人。
天下几人能具眼，世间万事可忘言。犹将笔墨澜翻说，多笑先生不惮烦。
少年随将讨河湟，头白时清返故乡。十万汉军零落尽，独吹边曲向残阳。
西风吹老木犀花，上有幽禽玩物华。底事千岩摇落后，一岩光景在人家。
昔年池馆似高唐，犹有桃花满坏墙。梦里春风浑不觉，一枝无语吊残阳。
栖贤桥下水流沙，开了菖蒲几度花。想得老师无别事，乱云晴日补袈裟。
拔山力尽楚声哀，戏马千年尚有台。若使后人伤往事，何能更醉菊花杯。
鞍马风尘忆旅踪，孤琴万里笑孱童。旧游零落知音少，三叹朱弦调可同。
故里溪头松柏双，来时尽日倚松窗。杜陵隋苑已绝国，秋晚南游更渡江。
风声卷地奔万马，雪花连空若推下。道人轩渠何所来，笑里丹砂不知价。
烟日蔫云乍暑天，倦投山寺借床眠。清凉世界谁曾到，却在红尘紫陌边。
四壁萧然万卷书，时人莫认作癯儒。他年得志英华发，始信胸中道味腴。
九客俱辞一客留，出门相送问重游。夜来共对西楼月，不道今朝有别愁。
不向人间道姓名，云中高卧听松声。夜来梦入华阳谷，芝草新抽较几茎。
盛游西洛方年少，晚乐渔樵号醉翁。白首归来玉堂署，君王殿后见鞋红。
我家阿大才名久，老笔能旋万斛舟。竹外试题清浅句，莫教何逊独风流。
拟向高轩一日留，碧梧翠竹共绸缪。觉来懒慢休相讶，老病人扶不自由。
断蓬踪迹寄天涯，老去情钟恋物华。回首锦江春寂寞，一杯愁里赋梨花。
砚几书床茂树间，花深竹密地宽闲。绿阴正是浓时节，遮尽人家只见山。
郎官对坐一松孤，共识西台两大夫。十八年中今已半，夜来曾梦作公无。
春风动是隔年期，更对残花把一卮。少待和烟和月看，依稀犹似未开时。
道合何妨过虎溪，高山流水是相知。与君一别无多日，梦到琅然夜榻时。
去年倦卧关门睡，前岁扁舟烂漫游。莫道迎檐一杯酒，婆娑孤影也扶头。
唔咿一室特蘧庐，要读人间未见书。快著先鞭问前路，西昆玉府富珍储。
高田一雨免飞埃，上水纲船亦可催。说与东江津吏道，打量今晚涨痕来。
太一分兮作两仪，阴阳变合化工施。生人生物都无种，此是乾坤气化时。
龙脑天香撒地衣，锦书新册太真妃。宫官一夜铺黄道，却踏金莲步步归。
东风道上杨柳枝，几多攀折送别离。长枝折尽短枝长，明年仍旧含烟垂。
年少共怜含露色，老人偏惜委尘红。如何遂得心中事，每要花时不厌风。
晓日登临感晋臣，古碑零落岘山春。松间残露频频滴，酷似当时堕泪人。
用尽四时周一岁，唯春能见好花开。十千买酒未为贵，既去红芳岂再来。
渚宫秋老夕阳多，无复君王避暑过。席上舞衣零落尽，独留团锦照苍波。
空馀短笠与轻蓑，道著休时事早多。更向中间问消息，夜深无奈月明何。
芙蓉露冷月微微，小院风清鸿雁飞。闻道玉门千万里，秋深何处寄寒衣。
绣人须样绣新裘，争看池中活斗牛。及至见时无脚走，各嫦红袖急遮头。
剪水成花薄暮飘，寒山一色换琼瑶。分明画出人间瑞，好报端年入圣朝。
赤城下瞰碧云遮，乔木深林气自嘉。老瓦盆空无过客，一轩风雨负黄花。
小诗苦雨当云笺，寄似南风一问天。漏得银河乾见底，却将什么作丰年。
浮世空名与谤随，欲从蛙黾问公私。年来悟得安心理，只在池亭隐几时。
我爱梅花不忍摘，清香却解逐人来。风露肌肤随处好，不知人世有尘埃。
端溪石砚宣城管，王屋松烟紫兔毫。更得孤卿老书札，人间无此五般高。
岳道微行清远时，馆人先梦泄天机。相逢记得庭清语，古寺东林月色辉。
人已乘龙去不还，尚馀双鹤不知年。坐来顿觉尘寰隔，始信壶中别有天。
星攒金殿降生时，称体宫衣覆雪肌。功就转身全合父，光中潜拨玉轮移。
学馁才贫杼轴劳，逾年避债负诗豪。倒囊不惜偿虚券，未敌琼瑶旧价高。
移得西湖一种来，小园已是十年栽。输香浅色霜风晚，合与幽人子细开。
炎帝乘风驭气行，前驱警跸羽仙轻。胸中一部钧天乐，吐作衙官唱道星。
海燕坐间谈实相，泥人梦里获真如。空中种黍长年饱，陆地栽莲永不枯。
天地何年铸此山，奇峰七八耸云间。形如笔架峥嵘起，多少行人著眼看。
世间何水独流清，惟有箕山此一泓。祇恨许由曾洗耳，却怜无处濯吾缨。
符辈安能刬且编，可怜辛苦事雕镌。绝弦举世无能听，覆瓿他时未必传。
永嘉人事尽归空，逸少遗居蔓草中。至今池水涵馀墨，犹共诸泉色不同。
中兴封事百年无，身倚皇天自不孤。酌罢清泉问秦桧，已无寸土寄头颅。
紫袍金带不须夸，动便经年镇海涯。争似我家田舍婿，朝驱牛去暮还家。
豹股龙膺百战馀，凌烟长藟载璠玙。时平不出横门道，愿为君王驾鼓车。
开遍南枝又北枝，春风于我似相知。酒边漫说罗浮梦，忘却瑶台月下时。
今年六月热全无，不是云阴即雨馀。松叶落阶休扫动，黄金线织滑氍毹。
墨光摇漾笔如飞，一幅分明露化机。犹记花时二三月，小舟曾系钓鱼矶。
寂寞相从恰四年，不曾谈著祖师禅。杖藜七十二峰去，点破潇湘水底天。
我爱霜松托趣深，慇勤特表岁寒心。当年缟纻休相讶，遥寄新诗咏断金。
往时剩喜亲标格，今日无因款话言。兀坐书斋饱蔬食，想公饮客厌熊蹯。
金缕织成歌舞衣，年年江上惜春晖。无端心性轻离别，待得花开只解飞。
老岁虽寻相近寺，危时欲见得交人。平生自有凌云志，只恐峰高不受邻。
养鹤栽松共几年，故人茅屋万峰前。只应谷口移云住，满洞桃花隔钓船。
欲访天台帛道猷，梦魂先到石桥头。个中直待桃花放，始得从师烂漫游。
一窍谁将混沌开，千年样子道州来。须知太极元无极，始信心非明镜台。
高秋伏枕罢弦时，一曲聊将赠子期。若向洪都朱邸听，有人能谱右丞诗。
翅金肉白顶红麻，项糁毛青腿少瑕。更有一双牙似墨，这般相貌最为佳。
界破城南万顷田，猿啼鹤唳自年年。拾遗几度溪头过，犹见余波浸碧天。
八九雨点青春老，三两莺声绿荫深。眼界无尘归路稳，丹青难画此中心。
圣人亲御凤凰楼，太白旗悬叛将头。十道使臣持露布，春风一日满神州。
晓行不厌湖上山，别有天地非人间。安得移家此中老，白云常在水潺潺。
肃肃霜风吹客衣，客怀多少寄金徽。到家细说淹留事，应笑苏秦困始归。
袖却红云侍紫皇，诙谐长是困东方。乍来不识天颜笑，只道频嘘列缺光。
莫恨秋风入女墙，恩情中道易凄凉。人间纵有春风乐，歌罢桃花亦断肠。
崆峒不合识东坡，骄气百年犹未磨。今放晴烟弄寒影，安知非喜子相过。
半脱莲房露压攲，绿荷深处有游龟。只应翡翠兰苕上，独见玄夫曝日时。
初向众中留姓氏，敢期言下致时名。而今马亦知人意，每到门前不肯行。
不到王家近十年，子猷风韵亦依然。旧时朋友今何在，别后新诗谁与传。
穗帐胧胧烛影斜，胆瓶依旧供时花。夜阑髣髴闻歌笑，犹忆中庭玩月华。
甬水楼头看尽山，南城寺里扣禅关。老师多事犹相记，千里驰书慰病孱。
应为槐黄蚤著鞭，拟随雕鹗上秋天。老怀已觉功名误，只欲儿曹慰眼前。
霰雪枝头寒已老，平芜一夜铺春草。江梅著子怯东风，花落满庭浑不埽。
甘滋南北共传夸，栽接还如老圃家。谁谓交梨非外奖，因君浇灌已萌芽。
湖海今年最倦游，春来新上浙西舟。天寒岁暮钱清路，又踏严州向婺州。
松梢凉露警孤鹤，潭面北风蟠老蛟。蛟老涎腥波浪恶，独吟碎月看松梢。
慈湖矶上白云飞，慈湖矶下游子归。祇为年年事奔走，寸心何以报春晖。
劝君莫惜金缕衣，劝君惜取少年时。花开堪折直须折，莫待无花空折枝。
江湖流落久相依，每叹朱颜戏彩衣。何事泪痕书上见，他年千陇约同归。
秋风飒飒起天涯，万事伤心两鬓华。久客有贫同季子，匡时无路吊长沙。
辛苦携家累左迁，亏赢自信且随缘。鬓毛衰飒缁尘遍，又与梅花度一年。
闻得官期寄短歌，官期犹有一年赊。如今东越都夸道，花烛重新吏报衙。
嵩少心期杳莫攀，好山聊复一开颜。明朝便是南荒路，更上层楼望故关。
谷粟丛边锦羽斑，中心多竞貌安闲。少年不惜千金重，胜负惟凭一斗间。
一幅霜绡染壑烟，茹琼吐雪似年年。上林多少春风面，白首杨郎正草玄。
凭仗江波寄一辞，不须惆怅报微之。犹胜往岁峡中别，滟滪堆边招手时。
四年岭外得生还，自顾无功但愧颜。欲识君恩至深处，严关便是玉门关。
十载编摩侍禁闱，一朝优诏许南归。春风满面欢无极，暂脱朝衣著彩衣。
紫阳隐者卧癯鹤，大雪闭门书获麟。鲁连高谊在老眼，极意放歌俱绝尘。
一见清容惬素闻，有人传是紫阳君。来时玉女裁春服，剪破湘山几片云。
文成五利老纷纷，方丈蓬莱但可闻。万里出师求宝马，飘然空有意凌云。
斜阳高树挂晴虹，肃肃微凉雨气中。一道鹭鸶花不断，密香吹满马头风。
荒村终日水车鸣，陂北陂南共一声。洒面风吹作飞雨，老夫诗到此间成。
负剑西行入汝来，别君当日腊梅开。陆沈自笑泥涂客，清梦时时傍弩台。
三尺青萍百炼锋，流年三十未开封。藜床且作书生枕，只恐中宵跃卧龙。
寒尽天涯岁又新，一尊孤赏帝城春。悬知江畔寻梅路，踏雪吟行少一人。
谁调元气入淋漓，枯槁回生只片时。依旧野云无著莫，高天阔地任风波。
蠲疴毒药宁便舌，逆耳忠言却利行。世上但能珍橄榄，那知言药更甘清。
老韩妙笔见无由，一马长鸣塞草秋。败素烟昏谁解惜，盐车犹自困骅骝。
空江杳渺孤云细，天际寒潮自落晖。为问青青河上柳，许时鸳鹭傍谁飞。
长年三老漫良图，何用西风十幅蒲。四壁烟光长在眼，公知杖屦有江湖。
疾风吹雨霰交飞，独拨寒炉夜半时。喜得诸生清苦共，小窗之外尚吾伊。
病见昏花已数年，只应梅蕊固依然。谁教也作陈玄面，眼乱初逢未敢怜。
来谁具眼识行藏，归去青山策颇良。多少京师夸不尽，圣君贤相在虞唐。
晚来诸卒竞欢呼，籴得香粳一斗馀。拾荻为薪煮江水，就船沽酒吃鳊鱼。
道人肩水灌畦蔬，托钵船归粟有馀。饱饭禅和无一事，绕池分食喂游鱼。
小雨疏疏不作泥，流莺声满绿杨堤。少年莫打黄金弹，留取慈乌在上啼。
春融准拟千场醉，底事年来兴易厌。满眼笙歌招不出，独哦诗句绕穷檐。
千崖楼阁湿青红，一水盘回万壑通。不为风烟有佳色，紫阳道气在山中。
曾随骁将远追奔，勇冠诸军继虎贲。圣主念功知有自，一时高下拜新恩。
青溪一曲似清湘，刳木临流制小航。莫怪时时来伫棹，一生心事水云乡。
误辱君王赐镜湖，身随鸥鹭寄菰蒲。行年八十犹强健，欲伴先生去得无。
渊明无有菊花诗，诗到江门两不亏。我亦后来传法眼，相看休道不相知。
夹道青松十里赊，云霞深处有仙家。藤萝昼掩无人到，落尽春风几树花。
太白山人高士流，十年不出卧沧洲。尔去相逢托相讯，南来傥许共扁舟。
拈花微笑争端起，面壁安心闹铺开。数到老卢明上座，使人心识一时灰。
射蛇戏马老刘郎，不为乾坤减战场。三径寒华空怅望，闲居无酒对重阳。
怕死贪生错认真，运筹多少费精神。看来总是争闲气，笑杀傍观袖手人。
不干老眼眩生花，自是诗人醉墨斜。从此绛州烟水窟，竹篱茅舍子真家。
前日始惊雷失令，今朝忽见雪漫天。寒窗夜拥黄䌷坐，闲读春秋隐九年。
野庙荒芜倒掩扉，寂寥香火客来稀。年年归燕相看觑，空滴春泥损画衣。
青灯幽户照无眠，高兴吟哦正浩然。一岁平安私自幸，进修踊跃入新年。
作社无人唤拾遗，不妨步屧趁儿嬉。一壶春色千峰顶，回首他年忆此时。
千门万户望中赊，岁岁风吹御苑花。闻道画工随内使，又分十道选良家。
穷乡谁道塔山名，惟是樵歌牧笛声。岂意远承天上使，翩然下此驻霓旌。
忆在江南梅照眼，几年繁蕊失溪云。如何枯树寻常见，一雪垂花朵朵分。
从军秣马十三年，白发营中听早蝉。故作老丞身不避，县名昭应管山泉。
妇馌耕夫日尚长，碓声呜咽宿舂粮。寻思一饭何时饱，秧种青青麦未黄。
未明出作夜深归，敢怨今年雨后时。岂独旱杷全好在，晚秧不死尚堪移。
几度看云眼欲穿，不应气数总关天。去年兵又今年旱，守也于民自寡缘。
拔宅谁能辨有无，涧边空记旧丹炉。世间自是多凡骨，何处犹寻九节蒲。
门掩青山白昼闲，野云时逐鹤飞还。幽人话到忘机处，尘事纷纷总不关。
一夜东风到碧沦，点溪红片正撩人。漱泉可道武陵浅，流出桃花不避尘。
山到穷时一径开，数松几竹与萦回。我归酿黍仍锄菜，准拟篮舆窈窕来。
云气常常在上峰，松生仙骨尽成龙。不通名姓谁谈道，却得云边两度逢。
买得青山不用钱，金沙门外草绵绵。黄梅老令醉欲倒，拟借白云今夜眠。
我本何为也自休，靠他宁不略回头。徒夸扇枕黄香好，肯道悲秋宋玉愁。
客来草草治杯盘，道与家人勿惮烦。但要陶泓毛颖在，未为无以遗儿孙。
五峰崷崒势萦回，国一当年手自开。莫向兰袍认遗像，此心无去亦无来。
清风辇路净无埃，岁逐奚官立仗回。不是良工模写去，世间那得见龙媒。
煮木石餐多药灶，断荤膻气独茶铛。诗人自合长年瘦，底事梅花更瘦生。
巴园橘里赌棋还，暗忆嬴时笑解颜。两袖玉尘三百斛，抛为瑞雪满人间。
画戟丛中小寝惊，日长闲试道衣轻。含风广厦过微雨，宾从时闻下子声。
本来无物使人疑，却为参禅买得痴。闻道无情能说法，面墙终日妄寻思。
骠国朝天进乐时，宫商依约似龟兹。教坊风便伶官俊，全曲偷将并不知。
曲江春宴罢题诗，吟向斜阳半醉时。误染深红颜色老，只缘人世重胭脂。
北窗暖焰满炉红，夜半涛翻古桧风。老死爱书心不厌，来生恐堕蠹鱼中。
三生一笑旧姻盟，石畔桃花月下笙。惆怅沧桑经几变，于今才了昔年情。
即今乐事属墙东，岁晚何曾酒盏空。白蜜已输仍节近，红藤未动况年丰。
未载人间肘后书，此名直恐是相诬。古人诗病知多少，试问从来疗得无。
素淡丰容不自持，养成妙质亦多时。不知巧倩东风里，含蓄清香欲待谁。
三年常守念孤穷，教养雍容有古风。为理无名百年赋，至今赤子颂张公。
浓淡名花产蜀乡，半含风露浥新妆。娇娆不减旧时态，谁与丹青为发扬。
乱峰如展画屏看，老蔓纡根虺斗盘。飞步寻真尽深处，乳花凝雪逼人寒。
二十年前此战场，隔溪野燐尚凄凉。儿童生长他山久，却把家乡作客乡。
扫尽阴氛尽见春，荒山风物一时新。谪仙自是和羹手，聊与梅花作主人。
昔年曾读退之诗，墙角短檠吁可悲。我有短檠元不弃，自悲双眼早昏眵。
万里重阴晦玉轮，兔孤蟾远托霄垠。世间未必皆同恨，亦有居心不净人。
刀笔常时箧笥盈，斋祠今喜骨毛清。与君此日俱无事，共爱寒阶滴雨声。
三角坳泓一角亏，其间浊水照摩尼。风幡不动炉烟直，正是僧禅定起时。
道林四绝初无恙，何必骚词抵死吟。我识輶车曾著记，潇湘流尽碧波心。
桃李年年上国新，单于鼓角隔山闻。一行书信千行泪，不是思君是恨君。
笑倩西风拂旧埃，归时行李似初来。也知三载清贫好，博得一家强健回。
平生本质今如此，老去未能污一毫。俯仰仲尼磨不磷，百年天地鬓萧骚。
身负经纶济世才，时乎多故最堪哀。覃思远害无他计，酣饮端为免祸媒。
行年三十忆南游，稳驾沧溟万斛舟。常记早秋雷雨霁，柁师指点说流求。
存五千篇吟笔老，加三百户赞书新。官分彩胜簪华发，僧送乌薪煖曲身。
孤帆片月欲交飞，尘土三年不上衣。此意近来难说与，浩歌天际约秋归。
筋骸全比去年非，骑吹声中忆钓矶。待得江风欺老病，何如闻健一蓑归。
泥金撚铁缀花枝，浅白深红映酒卮。回首琼林真一梦，插花还似去年时。
卅年不见庐山面，依旧庐山似我●。驻桨题诗人不见，丹山今在小司徒。
送君南向婺星源，三十二峰云色连。苍龙白鹤时来往，羽盖银幢下九天。
三两横斜鹤膝枝，一朝须有返魂时。试看今后黄昏月，得似西湖七字诗。
咸池一奏合宫成，帝自垂裳拱玉京。多少侍臣调六琯，须知共作凤凰鸣。
书去方怀蜀道长，寄书未达忽传亡。那知今夕辰阳郡，洒泪残诗十数章。
池上荷花绿净时，岸头杨柳插天垂。倦翁纵步聊行散，早有龟鱼圣得知。
舍人老作郧阳守，尚爱挥毫写竹枝。绝似舣舟湖水上，鹧鸪啼断雨来时。
鸟啼花动却春寒，雨压青旗卷画干。多事今年废诗酒，烦君传语问平安。
优入蛮溪受瘴烟，一生谁料到龙川。早书实历远山考，便是中书九闰年。
衡岭云开去路长，名山芝术气芬芳。多因采得逢仙子，乞与延年第一方。
绿杨阴下紫骝嘶，忍向江头送客归。满目离情秋色老，几行征雁向南飞。
谢公高志渺浮云，对弈从容静世纷。坐客偶然谈小草，无言徒愧郝参军。
老觉无情恋物华，玉尘那复惜飞花。春风祇在襟怀里，试问蓝溪吏隐家。
犯雪渠乘访戴舟，不逢安道便归休。我今一月春风里，纵复回舟匪浪游。
露华先遣曲尘收，要产英豪奠九州。织女槎回逢八月，老人星见恰中秋。
天低芳草接浮云，万柳含烟翠不分。燕子归时花遍落，暮云和雨入黄昏。
巨犗长竿钓海波，空遗矶石卧荒坡。千年无此垂纶手，多少饥民向浙河。
胡风冻合䴙鹈泉，牧马千群逐暖川。塞外征行无尽日，年年移帐雪中天。
羸骖忆度雪山关，鸟道穿云次第攀。莫怪阮生曾恸哭，前程犹有万重山。
病怯春寒睡起迟，雨声一夜涨清池。梅花吹落无人管，却似阶前雪舞时。
晨起鸡声晓弄三，萧萧秋色遍东南。无心料理妆台事，闲却平时镜一函。
兴圣宫中侍太皇，十三初到捧垆香。如今白发成衰老，四十年如梦一场。
我辈避谗过避贼，此行能饱即须归。山川久有真消息，世上从渠闲是非。
白石当年曾有赋，清秋此日更停舆。回头火伴闲相语，琴剑何时返故居。
纷纷世代我何知，春韭秋菘味可奇。何事轻招猿鹤怨，至今人讶北山移。
折得邻墙红杏枝，春风偷染墨胭脂。恰如误入仙山路，虎啸林深月暗时。
寒藤霜露又经秋，梦入江湖戏白鸥。二十年来行脚地，耆婆天上看河流。
花时乘传奈边心，撩弄新诗逼少陵。诗到湖边春未老，不禁春思也微吟。
北风吹雪密还稀，雪势渐多风力微。孤棹独依银世界，山川路绝欲安归。
闲思水乐访深幽，清浅还登泛月舟。欲与西湖添胜迹，南屏老子最风流。
纷纷顶板尽圈红，伯仲高鶱槐市风。一第不酬攀桂客，千年祇泣感麟翁。
谁将儿女浪干情，春雨来时草又生。梦亦是真真亦梦，石泉槐火对清明。
吴将勤苦见高科，艺至春官不奈何。想得江南诸父老，因君鞭鞑子孙多。
黄帽贪程夜泊迟，市楼灯火歇多时。满怀风月无分付，却借渔翁短笛吹。
好去民曹李判官，少贪公事且谋欢。男儿未死争能料，莫作忠州刺史看。
白发桐江老钓徒，清风千古汉狂奴。不知崔烈祠前过，亦向先生一拜无。
父自耕田母自桑，受天命与汉同亡。百年魏晋烟云散，千古隆中日月光。
修成功行满三千，或在人间或在天。留下九还丹一粒，城南老树得升仙。
老木深龛阅岁年，我来何处觅飞仙。叶边蝉翳此其地，根底龙蟠合上天。
一雨三峰分外青，岩华涧草共欣荣。茅君闻道天香至，先遣西山羽驾迎。
研池涵月映窗虚，中有骊龙万斛珠。安得天瓢翻作雨，一时飞洒尽公书。
青衣梦破满林烟，一掷乾坤亦偶然。僧屋翠微看月上，江山犹似永初年。
不见当年团扇郎，双垂红泪湿流黄。楼空燕子怜无主，剩有歌尘在画梁。
边村黄子先曾约，百亩十年今卜邻。元是隐沦须共酒，非因花树始同春。
千尺霜松夹道周，国初凉伞至今留。筠州旧是朝天路，六十年来行信州。
共处十年真岁寒，山边水边相盘桓。拶倒几回扶不起，未尝说著祖师关。
得宠亲王马上回，朱门绣闼一时开。淋漓未了金钗宴，中使传宣御酒来。
玄圃苍洲莽空阔，安得赤脚踏层冰。秦城楼阁莺花里，南极老人自有星。
积玉堆金官又崇，祸来倏忽变成空。五年荣贵今何在，不异南柯一梦中。
十年踪迹愧名山，一入松扉竟未还。偶记桃华归去后，遂传春色到人间。
星星黄发被双肩，甲子推来近百年。昨日病来犹讳死，教儿忙办买神钱。
蹑石欹危过急涧，攀崖迢递弄悬泉。犹将虎竹为身累，欲付归人绝世缘。
赤帝提携日月开，弃捐平世卧青苔。千年英物沉埋久，斗傍寒光狱底来。
学道当知髓与皮，圣门壶奥要探窥。十年来往临平道，争信山中有许奇。
掉臂归来万里身，倚阑无数物华新。细寻往事知多少，我是明年五十人。
数日窗无疏竹影，烟中长有万丝飞。不知小雨催时节，但觉朝来欠裌衣。
桃花五色四时开，片片香随涧水来。况是轩辕曾手植，紫烟深处有楼台。
粗疏犊鼻却闲身，莫道吾家北院贫。自是江湖钓竿手，不妨烟水却知人。
献策曾承相国知，三加亲为结冠緌。痛来礼数从兹绝，不独西台恸哭时。
行人处处论亭邮，总为长亭怕永州。不道长亭更长去，也应行到日西休。
自采民风问老农，微行不遣近官从。那知天子关天象，到处云成五色龙。
柴门不出蓬生径，暑雨无时水及堂。辟谷赖君能作客，暂来煎蜜饷桃康。
快阁矶前当水头，年年春涨阻南游。料得老翁携稚子，登楼看水说筠州。
昨夜罗帏始觉霜，月中疏柳一时黄。晓灯欲暗将离室，不道离人畏曙光。
一寸眉垂霜覆肩，额光如镜语清圆。南山坐阅松株老，不上历头四十年。
迭嶂横空向郡西，迥然高峭众山低。树梢缺处见城郭，日影落时闻鼓鼙。
蒹葭月冷时闻雁，杨柳风和日听莺。水涉山行二年客，就中偏怕雨船声。
九江话别已经年，三峡相逢岂偶然。预扫江头礼宾馆，论文尊酒菊花天。
青冢千年恨不埋，琵琶马上几时回。宇文高氏争雄日，突厥柔然献女来。
事业无成耻艺成，南宫起草旧连名。劝君火急添功用，趁取当时二妙声。
闹里清游借隙光，醉时真境发天藏。梦回拾得吹来句，十里南风草木香。
漠漠轻阴晚自开，青天白日映楼台。曲江水满花千树，有底忙时不肯来。
白羊山路白云中，鸟道羊肠一线通。岂有胡儿能牧马，万年天险限华戎。
种柳栽花旧惜春，不知春色为谁新。年年青眼樽前客，只有寒梅是故人。
赤土坡头一寺基，天尊元是一牟尼。时难只得同香火，莫听闲人说是非。
刘葛元非百世雠，缘崖攀木作猿猴。瞻崇艾会谁芳臭，死国沉身各二头。
为郎愁绝为郎痴，更怕郎愁不遣知。叮嘱寄书人说向，玉儿欢笑似平时。
钟鼓楼前宫样花，谁令流落到天涯。少年妄想今除尽，但爱清樽浸晚霞。
平日渔樵皆病涉，当年将相尽成功。淮阴未济酂侯识，留得雄才归汉中。
茅屋萧寥烟暗后，松窗寂历月明初。此时谁念孤吟客，唯有黄公一帙书。
不听猿声已十年，偶随孤鹜下斜川。山中别后无他忆，只恐长松碍月圆。
深林十月饱清霜，寒气侵凌味转长。世上甘腴有如此，拟排闾阖献君王。
牵江万斛犯惊湍，终日号呼寸寸难。少驻不妨官避客，也教容易下前滩。
荒村破屋经年卧，寂绝无人问病身。唯有东都樊著作，至今书信尚殷勤。
溪上参差石发梳，五时花荐盛芙蕖。千年丝肉还谁主，莫问芳华废苑初。
频年避地得生全，白发归来只自怜。栽树种田春雨后，试茶重煮惠山泉。
浮沉恍惚性难辨，误取迷途年月远。欲知灵药何日成，阳数终须归九转。
禾穗累累豆角稠，崧前村落太平秋。熙熙多少丰年意，都在农家社案头。
落落江湖老鹖冠，扁舟秋水正漫漫。吾生可是羊裘客，垂钓还来七里滩。
亲朋樽俎日周旋，无限欢情到酒边。底许挤排作尊客，祇令抚己叹衰年。
终日哓哓漫说空，触来依旧与争锋。登时觉悟忙收拾，已是阇黎饭后钟。
今年时雨即时旸，用向田园每恰当。刈者不愁耕者喜，似曾真宰与商量。
孺子无心作聘君，使君悬榻意何勤。世人不道芳荪好，可是清香不远闻。
拥絮烘炉也据床，连旬卧病破茅堂。今年岭表寒尤甚，都说西台御史霜。
同心并蒂两相催，紫艳妆成四向开。若道秋光不媚客，何因面面送香来。
半幅生绡雪色寒，鲛人相赠比琅玕。华清浴罢恩波媚，南浦伤时泪雨斑。
万枝朝露学潇湘，杳霭孤亭白石凉。谁道乖龙不得雨，春雷入地马鞭狂。
先生风节本高寒，千仞峰头雪正漫。一夕诸生聆妙论，时人莫作剡溪看。
兄在东吴弟官楚，十年契阔此相聚。对语休疑是梦中，青灯寒照虚堂雨。
铜龙楼下早春归，三朔元辰在此时。椒柏暖风浮玉斝，两宫称庆奉皇慈。
一败长平振古无，赵邦臣主亦何愚。当时已中冯亭计，犹自区区遣郑朱。
蒲团高坐此为谁，戴笠乘车各一时。欲为天人开眼目，正须儒者旧须眉。
年少争名老可羞，青山绿水去来休。是非得失何须问，已是忘机伴白鸥。
前年渝州杀刺史，今年开州杀刺史。群盗相随剧虎狼，食人更肯留妻子。
冷云堆屋晚仍春，惘惘人行陌上昏。飞去飞来沙上雁，去年洲渚旧芦根。
一宿南华暂息机，未知五十九年非。应身虽在问无应，漫上层楼看信衣。
云开风定雨常移，雨我新畬及旧菑。老圃年来曾学稼，请听布谷莫愆期。
韩子文章百世名，如何亦羡鸟光荣。雕笼绣幄香风暖，得似荒山野水情。
捣碎春英看守宫，花房芳信一时通。汉庭佳丽三千女，艳抹浓妆总是同。
同郡同年总八人，七人零落一人存。如何独立薰风里，犹怨霜花点鬓根。
沈生笔妙能随意，曾记蓬莱应制时。三十六宫花漠漠，玉阶研露写新词。
一派银河木杪飞，碧云飞处彩虹垂。免教灵鹊长填石，来看天孙出嫁时。
金昌亭侧旧楼居，索画人来坐不虚。谁信高年笔犹健，案头临画似临书。
石田荦确底须嫌，苦说频年不下镰。烟雨一犁经老手，翻匙香雪十分甜。
百念蹉跎总未成，世途深恐误平生。中宵拥被依墙坐，默数邻鸡报五更。
鱼须翠碧都抛却，重糈今居卜隐中。门外有来能握粟，为渠满意说年丰。
百万瑶妃传粉酥，诗翁列屋世间无。江南穷相韩熙载，有甚歌姬画作图。
近来闻道得明珠，丹凤今年第几雏。会遣梦中分赤锦，不妨衣上有天吴。
半亩耰犁君自得，千秋屈宋事如何。虚名未许时人讶，就业谁能较仲多。
功名富贵总愁予，南北东西尽畏途。悔不读书徒语尔，老来悔读少年书。
都言名利不如闲，多少投闲去住山。今日山僧还不免，人间宁是旧人间。
渔艇轻轻泛港汊，诸山到海若排衙。低迷远树苍烟外，老眼今朝又古耶。
秋热常年无此例，今宵有月不能凉。槁苗似妒诗人懒，作意催成祷雨章。
唐生寄我双鱼美，老婢挥刀割晓霜。迟子不来秋夜永，坐看秋月引杯长。
新眉懒画月斜斜，调粉无心注露华。解道海棠因泪化，莫教沾洒又生花。
海宇丰年协瑞徵，农歌社舞贺升平。自惭忝预传柑宴，未有㳙埃答圣明。
俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
海云萧瑟雪花乾，人在羊肠百八盘。閒客不知名利苦，见时应作画中看。
严子钓台边不少，谢公山展上无多。世间若也皆廉洁，金玉生根柰尔何。
家庆新欢动里闾，黄花绿酒厦渠渠。客窗日月何多也，羲画麟经伴起居。
落叶正飞扬子渡，行人又上广陵船。过江载得秋多少，老雁一声霜满天。
几年书剑笑从军，多少征鸿入塞云。惟有故园音信杳，别来时复念离群。
披却蓑衣翁自渔，青荷包饭柳穿鱼。时归坐在短篷底，白占一溪云水居。
天戮齐东老逆臣，弄兵鼠子尚窥人。乾坤整顿应须早，赋与中原浩荡春。
千寻老干无寒暑，百炼精金有变迁。脱尽皮毛空索索，不妨重结弟兄缘。
戏蝶游蜂总未知，小窗低亚两三枝。夜阑灯下横疏影，浑似西湖月上时。
东风已放二分春，小小犁锄手自亲。多少软红尘里客，岂知林下有闲人。
杜鹃血尽啼未歇，蝴蝶梦残心更狂。我自人间少情者，老来十倍惜年光。
元老登朝首剡章，危言凛凛动明光。掉头却向江湖去，不肯伊优上北堂。
剑阁重关蜀北门，上皇归马若云屯。少帝长安开紫极，双悬日月照乾坤。
坟草年年一度青，梅花无主自飘零。定知魂在梅花上，唯有春风唤得醒。
我已蹉跎不及闲，百年遗范子犹存。故知前辈风流远，世世传家有外孙。
泥行草𪨗自扶轮，来上平冈问谷神。要识方舟老博士，卢敖元是避秦人。
一别长干已十年，填词赢得万人怜。歌梁旧燕双栖处，不是乌衣亦可怜。
也知春向岁前回，不道春前早有梅。折得数枝撚归去，蜂儿一路趁人来。
小小园林意自怜，名花十八拟唐贤。瑞香一种来潜涧，学士新添两少年。
风尘已老塞门臣，欲向君王乞此身。一夜零霜侵短鬓，明朝不是镜中人。
万个松杉一颗珠，老僧心手最工夫。冷光长在千峰顶，谁道人间夜月孤。
粉团菰黍族金盘，仙朮昌阳滟玉樽。小小角弓誇射中，两宫欢燕似开元。
南亩东风万种肥，花边烟雨上蓑衣。灯前细与儿孙约，老子生涯汝自知。
花阴翠辇转迟迟，宫扇低回碍柳枝。怪底才人不轻折，君王偏念发生时。
满空寒雨度潇湘，楚水燕云道路长。惆怅故人千里别，好传尺素过衡阳。
八门运化应时开，进退随金定往来。莫息明炉并百户，安然二鼎位三台。
当时战血有馀腥，白土经年草不青。留得遗民几家在，夕阳村里掘芜菁。
凉飙深殿度飕飕，老柏疏篁已报秋。弱水波涛三万里，人间自有小瀛洲。
天机谁与漏春痕，独写梅花到石根。老子欲收元气坐，直从开阖看乾坤。
蓬门端坐独危然，伟器如君最少年。他日可能忘父友，莫因下拜嗛文渊。
花封几载棘栖鸾，才得相逢未尽欢。明日又从江上别，客途山水画中看。
花落香残恐后时，寻芳何事苦来迟。春风独有花心苦，尽说当年杜牧知。
古木阴森庙岿然，龙蟠虎踞旧山川。当时鼎足一场梦，空里旋风飞纸钱。
我家樵水东边住，手种寒梢一万栽。客路十年清梦断，谁将疏影巷中来。
故人相见时相及，但道嵇生懒自如。囊里俸钱沽酒尽，不须重草绝交书。
东家饭牛月未落，西家打稻鸡初鸣。老翁高枕葛幮里，炊饭熟时犹鼾声。
我入铨曹询故事，心香一瓣属天台。只今柱石庙堂者，多自当年推毂来。
世事由来一局棋，千秋得失几人知。直从弹指观无著，翻笑柯仙领悟迟。
君恩犹使居湖曲，年未为高奈病何。做却潞公官职了，较来谢事不争多。
彩衣东笑上归船，莱氏欢娱在晚年。嗟我白头生意尽，看君今日更凄然。
东望庭闱魂欲销，层层云栈上岧峣。江声山色情多少，相伴西来慰寂寥。
昔年随牒佐边侯，愁望长安向戍楼。今日衰颓来泽国，又看烽火照长洲。
谁道居山无限可，青松白雪总堪哀。生生只愿檀那笑，且向城西第二台。
龙涎石叶各氤氲，争及欢来体自芬。想得双文载摧手，语香花气一时闻。
曾讶人间月旦评，雌黄原自口中生。年来正苦虚名累，莫遣儿童识姓名。
二载尘劳薄宦身，双峰几忆旧家邻。甫能再上阳城考，更有一年孤负春。
小小红丝叠绛霞，钗头玉燕共年华。果然买得青春在，尽把名园种此花。
关西毛段蜀川绢，万里持来恐亦艰。谢汝殷勤复归汝，老僧布衲得遮寒。
真州闻已片帆东，五马何来草屋中。万里故人还一见，老夫当拜打头风。
慈母年高鹤发垂，乡书无雁到家迟。初过寒食一百六，一日思亲十二时。
老奴昔逐我西东，捷似猿猱跳绝峰。今日道旁扶一拐，汝公安得不龙钟。
此画茅山第几真，翛然白氅鹤翎新。百年身世归歌咏，一代交游在缙绅。
宦学差池已倦游，一犁真欲老西畴。天公为作丰年信，更喜将军入蔡州。
浮云世外有何求，流水清山念念幽。望里渔舟横柳岸，几回心事落沧洲。
危亭独上忽徬徨，欠个山庄堕我傍。却是向来相聚日，老怀未解忆山庄。
释道邪言总是诬，能明斯理即真儒。愚人苦被愚人弄，费尽千金寸福无。
尘尘法法总无穷，宛转回环路路通。亿万恒河沙世界，会知都在一轮中。
老发鬅鬙两髻丫，天台山里老烟霞。闾丘别后无踪迹，又在兰陵故相家。
春来何处不归鸿，非复羸牛踏旧踪。但愿老师心似月，谁家瓮里不相逢。
此是昔年征战处，曾经永日绝人行。千家寂寂对流水，唯有汀洲春草生。
闻师行讲青龙疏，本寺住来多少年。静扫空房唯独坐，千茎秋竹在檐前。
无论晨钟午磬时，堂前惟恐听经迟。世间那有痴如石，住在深山已不痴。
据鞍新息困壶头，款段何如弟少游。马革裹尸吾愿足，不然肯向死前休。
夜半钟声起景阳，六宫粉黛试新妆。就中最是施娘子，典奏时能近玉皇。
两年无事坐窗间，数尽西边不老山。薄暮忽迷云与树，惊来乍见别峰峦。
往时折得高枝桂，身在蓬莱无处寻。今日论交便如故，百年诗酒百年心。
人家近水磨茶香，江影船头古塔长。纵有琵琶旧时月，肯将清泪落浔阳。
青山跬步去无由，唯有登临可散忧。浮世只知轩冕乐，几人能得少时休。
买得山房数册诗，倚篷细读已移时。只贪眼底看冰玉，月上荷花更不知。
年来江上苦多风，匹马关山重复重。须信心闲为乐地，主人窗槛有仙峰。
经年不复到庭除，又见秋风柳欲疏。看罢巧楼归小阁，床头重捡近来书。
旧时曾咏木兰幽，旧藁飘零莫自收。老境不妨花固发，人今白尽十分头。
战胜归来岩穴间，空花落尽闭禅关。大千世势冥心处，恍惚当时坐雪山。
堤上寻春步较迟，马嘶芳草燕差池。南楼烟雨清明日，正是佳人堕泪时。
客与春江江可怜，柳条拂水又含烟。绿波一道金堤合，何处津楼系酒船。
淮海无波塞不尘，题诗因得吊遗民。山河信美今戎索，耆老虽存亦外臣。
三曲舟行龙尾滩，推蓬把酒见南山。回头点检仙踪迹，万顷白云时自闲。
窗外幽轩数步宽，小山幽石对巑岏。说知老子婆娑意，且作僧房一衲看。
不须更草北山文，归去开关扫白云。兴未尽时仍重访，我非辟世可同群。
汉竖当年不可维，先生明智已先知。如何不以几微处，说向陈公下榻时。
秋之为气已堪悲，那对掺掺旧补衣。为报君家小儿子，见时苍白莫言非。
定是当时有难疑，一贤指画众肩随。而今纵有人挥麈，问者为谁听者谁。
水落烟消一厩园，数株残柳似孤村。当时朱邸今何在，闲上骅骝且尚存。
人愚学道谤神仙，岂达虚无物外缘。多是六情贪爱障，更兼朝暮不心坚。
五柳先生丛竹园，烟封此日几开门。当年饱食横眠处，千亩犹堪捧腹论。
六年归老掩柴扉，今日天涯有所思。山阻雪深无去路，凄凉只咏四愁诗。
西出阳关有旧知，薰风渌水泛莲时。烦君传语诗书帅，更寄台城别后词。
酒开天瓮绿醅浓，帽插金花柏叶重。愿祝圣龄如此柏，青青不改四时容。
江淹送客伤心处，万里人从蜀道来。柳已三番见秋色，萧萧双鬓若何哉。
鹰扬不减少年时，墨作龙蛇纸上飞。应笑学书心力尽，临池写遍未裁衣。
累累火齐忽堆盘，水里硫黄得饫餐。忆得旧时风味在，故人唯有一任安。
太华峰头秋气新，醉临绝壁岸纶巾。世间万事惟堪笑，禹迹茫茫九片尘。
即心即佛已随邪，况与庞翁乱撒沙。茅舍从兹混尘迹，老梅羞放雪中花。
壮观江潮拍岸时，肯来小圃访樊迟。天怜无以娱嘉客，并发春花伴桂枝。
笋舆碍石一悠然，正月微风意已便。桃花向来浑不数，山中时见绝堪怜。
双鹤飞来知几年，至今山腹有泓泉。直应为办高僧供，挹取无穷金湛然。
半开醉眼天方晓，急遣诗筒去已迟。别恨离愁无尽处，青山绿水有穷时。
天欲游人不踏尘，一年一换翠茸茵。东风犹自嫌萧索，更遣飞花绣好春。
鸡足山中藏不得，黄梅夜半负将归。而今卢老重拈出，便是山僧肩上衣。
人间岂少嘉宾在，惆怅谁营剡下资。何似只携诗卷去，五湖烟雨伴鸱夷。
场屋声名四十年，五车书误一囊钱。老来山驿为监吏，相对春风但惘然。
胡尘明越连焦土，海道温台暂翠华。西溯涛江渠叵测，不知豪杰起山家。
曾由直道踏亨衢，岂谓终身出险途。从此知非亦知命，镜中休镊白髭须。
行过长平惨旧名，路人犹指昔年坑。不知当日将军死，地下曾无见赵兵。
蛟鳄垂涎历畏涂，如今欢喜去携锄。一生患难休回首，疋似元符曾上书。
学画蛾眉独出群，当时人道便承恩。年年不见君王面，花落黄昏空掩门。
早年八九吞云梦，老见乾坤四海心。为语江云缓飞去，从龙还用作甘霖。
赋句诗章妙入神，未年三十即无身。常嗟薄命形憔悴，若比弘贞是幸人。
馆阁飞声彊仕年，胸中藻思若云骞。驽骀失主无光彩，遐想骐驎受玉鞭。
秧针刺水麦锋齐，漠漠平沙白鹭飞。尽道春光已归去，清香犹有野蔷薇。
曾同歌笑月三更，上马犹听鹧鸪声。老去无人共豪饮，一帆斜日过江城。
言默当时俱是智，可言而默亦非真。君看王导虽贤者，不语犹能杀伯仁。
待船三五立江干，眼欲穿时夜渐阑。若使长年期不至，江流便作汨罗看。
世道艰难几变迁，洗天风雨净岚烟。即看逆浪奔涛日，谁作虚舟济大川。
七月辽阳已降霜，簪头落地野榛香。三年不到燕山下，又喜频将玉颗尝。
一瓶一钵且随缘，此事时时强为宣。知己不来春自老，孤峰皎月对寒泉。
南北风声倩斡旋，回风应是力回天。当年洚水生灵垫，恨不移之障百川。
忽忆灵州古寺间，江山曾识长公颜。禅参隐语知多少，惟有无生是大还。
重来此地莫相违，各已浮生近古希。二十五年还待汝，白头未肯嫁斜晖。
偶临沙岸立多时，淡淡烟村日向低。幽事挽人归不得，一枝梅影浸澄溪。
城郭人民果是非，千年谁见鹤曾归。都来一觉人间梦，错向黄冠问缟衣。
穆穆丛林见老成，江湖约我复同盟。鳄乡未话腥风起，春雪初消好问程。
此花不是故开迟，羞与百花同一时。留得中和天性在，凌寒犹放两三枝。
老我卑枝甘伏𫛩，羡君乔木又迁莺。清平官府无公事，分我丝莼一箸羹。
两道苍松列翠幢，雨来浑似度桐江。恨无东绢堪图此，归伴蒲团挂北窗。
凤凰鸣矣明诚开，土木群工翕于来。仓宰工房耆二老，殷勤合得酒鹅回。
偶移弱质傍庭皋，风露离离已便高。翻笑园中栽树者，十年犹未出蓬蒿。
幽栖岁月借疏慵，鸡黍邻翁问过从。最是清时宽吏隐，野人丘壑渐相容。
宝笈琼函世不传，感君重诺订金千。相应未值南来雁，谓戏前言断不然。
琼柯碧叶两参差，又是西风白露时。凤鸟不来嘉实晚，小禽衔上最高枝。
头角峥嵘不记年，寒枝如铁叶如烟。驿亭风雪三更后，却恐老龙飞上天。
周子囊萤初学儒，学儒不就学星书。五丸玉李无逃处，折得今年锥也无。
得道无求幻与真，一筇一衲似闲云。忽闻师唱报恩曲，百草千花特地春。
平生心性乐疏慵，多病追欢兴亦空。睡起不知春巳老，一帘红雨杏花风。
清秋又是一年新，满眼丹枫映白苹。海内故人书断绝，汀洲鸥鹭却心亲。
溜流青嶂泻溪湾，漱石飞云湍复旋。琥珀杯深谁共饮，八仙齐会贺尧年。
西风袅袅怅离情，千里关山月独明。若到游岩栖隐处，当年泉石与谁盟。
峻岭如弓驿路赊，清溪一带抱山斜。高秋八月崇安道，时见棠梨三两花。
十分香色十分清，摇落都从盛处生。物理盈虚例如此，世间何事不浮荣。
汴水凄凉已百年，长因啼鸟一潸然。天津桥上无人听，尚喜钱塘有杜鹃。
七年林下冷相依，自愧铅刀利同微。聚散莫云千里远，轮天一月共同晖。
新息功名晚始收，送君今去跕鸢州。男儿未上云台画，莫念平生马少游。
西风吹老宾根霜，几度青山送夕阳。回首渊明今已矣，黄花犹带晋时香。
寥寥犬吠屋头云，寂寂莺啼谷口春。莫道人间闲处少，人间自是少闲人。
涧户芳烟接水村，乱来归得道仍存。数竿新竹当轩上，不羡侯家立戟门。
孔殿西头企德堂，两贤曾此托维桑。衣冠俎豆瞻依处，洛学千年未可忘。
半生脚不踏晋土，有翼还须飞上天。好遣竹林诸放达，谈庄说老寝车前。
西湖寂寞如年夜，到处扶携避寇时。细雨张灯孤榻冷，宽愁赖有锦囊诗。
新林二月孤舟还，水满清江花满山。借问故园隐君子，时时来往住人间。
一片嵯峨堕碧空，嵚崎历落最玲珑。从教把玩真堪醉，疑自当年栗里中。
辞社还寻高处藏，留予常系五云乡。时来时去天机在，羡尔一双羽翼长。
满市黄芽无不归，世人轻宴治尘微。公卿尽识真灵药，至死贪婪斗晓晖。
风雪初冬致政还，一童一骑到家山。短藜力弱土桥滑，老我放歌行路难。
栈道连云势欲倾，征人其奈旅魂惊。莫言此地崎岖甚，世上风波更不平。
槿华数树夕阳时，收拾秋光在短篱。自紫自红还自碧，祗应独有暮蝉知。
无事抛棋侵虎口，几时开眼复联行。终须杀尽缘边敌，四面通同掩大荒。
李公求识少陵面，未闻草堂三日留。看君用意古人上，却愧无言与献酬。
夏云如火煮仙砂，白雪黄芽罩绛纱。僧老空林非所羡，碧天长日送流霞。
忆昔都门话别时，画桥官柳绿垂丝。匆匆不尽临岐兴，松鹤曾言寄我诗。
燧林芳草绵绵思，尽日相携陟丽谯。别后巏嵍山上望，羡君时复见王乔。
藓纹碧荫蛇蚹石，山意晴函鹤背云。自是苍松多野趣，未应秪数老髯君。
数行徙倚迎风柳，几树参差照水花。最惜去年梁上燕，会随春色到贫家。
情痴自信定非痴，思重真拚命一丝。想煞昨宵灯暗后，满身香雾近人时。
昔曾将命解戈鋋，一客双江又二年。瞻望蓬莱云咫尺，寸心长系片帆前。
蛇岭高盘翠作堆，玉屏重拥凤飞回。南宫对客披图处，谁道扁舟此日来。
儒臣春直奎章阁，玉陛牙牌报未时。仙仗已回东内去，牡丹花畔得围棋。
玉皇宫阙拥群姬，缟素飘飘杂佩垂。侍辇恩深频早起，不禁霜雪立多时。
平林漠漠淡含烟，绕径梅花别有天。短发可能催白尽，一回见尔一添年。
翠幕珠帏敞月营，金罍玉斝泛兰英。岁岁年年常扈跸，长长久久乐升平。
五年符竹换三州，乞得祠宫欲少休。名姓误蒙君相记，泉南千里又分忧。
非无旷野堪犁具，亦有清江可钓丝。为底崎岖衡岳路，良由寐寤竹斋时。
十亩名园隔世尘，山嵇风义暗相亲。只应岁晚凌霜操，并托松篁待主人。
群峰叠叠起青莲，朝暮溟濛泛瑞烟。岂是孤根沾广润，芳标时映海中天。
不提长剑斩江蛟，便揭修竿钓海鳌。纵老无成犹自许，一溪流水两山桃。
庵前乌龟久不见，一夜雷雨忽然出。东山老汉眼■痴，近前问讯定光佛。
□□□□□□□，□□□□□□□。□□□入淮扬道，几树梅花点月明。
漠漠青山水自流，西风烟树几经秋。旧时歌舞人游地，月满江城十二楼。
鸡肋尊拳岂足供，一时何怪此元戎。问田亦是痴人梦，天欲穷吾处处穷。
数篇骚雅名虽远，三拜逢迎礼过差。补得唇来身巳老，灌园何苦更咨嗟。
二十年中屡别离，冰霜不改岁寒姿。于今浙水东西畔，潇洒清风见一枝。
少年不学浪悠悠，老大无成空隐忧。寄语青春强健客，及时黄卷好埋头。
长夜歌残旦复新，未应扣角说君臣。拈翻宁戚当时意，牵向桃园睡晓春。
万丈神光涤世昏，莫知谁信有乾坤。三山眼底多尊宿，那个来敲老观门。
金鸭香销月上迟，玉人扶醉写新词。胜游不记归来夜，春梦楼前倚马时。
春到都城曾未知，楸花时见万年枝。多情赖有王公子，解剪金槃寄所思。
细草幽花山洞春，春深闲却种桃人。源头不放渔舟入，尘世那知有遁秦。
何必翠虚捎魍魉，且看白旆挂麟猊。几年待著龙蛇岁，便是乾坤交泰时。
槎头一别十经年，月照黄茅梦不圆。今日北归恩赐与，相逢如在四禅天。
梦中也学云峰路，未老来游蒲涧山。无数老僧闲道士，笑人骑马出松关。
化作辽东羽翼回，适逢沙苑猎弦开。宁知万里青城客，直待他年箭主来。
儒衣僧履道家巾，三教无依是此人。馀子纷纷立门户，长空不倩扫埃尘。
文柄谁持合自持，忧民风槩乍清羸。禅林草药如为效，愿见皇家急诏时。
危陟山椒下碧湾，篮舆竟日剧千盘。伤心四起经行旧，那复当年彩袖班。
尽道春风有等差，从前谩语待诗家。今年雪屋亲曾见，的当南枝先著花。
碧落黄泉两未知，他生宁有晤言期。情深欲化山头石，劫尽还愁石烂时。
号谪仙人太白老，称村夫子少陵诗。眼花贺监犹差黠，气性杨公却自痴。
斫削群才到凤池，良工良器两相资。他年好携朝天去，夺取蟾宫第一枝。
暖烟晴霭月明微，一种生香只自知。春动飞行有情性，为渠花下立移时。
去年同上雨花台，一路风光笑语回。今日江东风树渺，这般怀抱不曾开。
今年花发去年丛，新主怜非旧主翁。此日看花与君别，明年花下又谁同。
桂林西望隔长沙，独秀峰前是子家。老我旧游情眷眷，每思岩洞晓栖霞。
当年志气尽豪英，便把文章作六经。堪笑从前大昏草，十年方见服膺人。
我今老矣守林泉，破屋萧然一榻悬。每向秋宵看月色，怀人千里共婵娟。
莫厌追欢笑语频，寻思离乱好伤神。闲来屈指从头数，得见清平有几人。
视死生如游戏场，固知老子不曾亡。祇今何处问消息，风递梅花扑鼻孔。
二载明禋帝意专，瓣香盍谢祖宗前。愿前盛典从头数，绍述应须亿万年。
似闻寂寂带经锄，老圃何知莫问渠。况是汉阴机事息，岂忧芳草翳嘉蔬。
子墨客卿妙一世，怀玉山中五大夫。峨眉老仙与推毂，谷量牛马斗量珠。
黄冠翠帔玉为姿，何处春风一见之。未到湘江清绝地，试看山谷老人诗。
莫道他乡胜故乡，思归一日九回肠。元宵忽共乡人语，为写新诗寄上庠。
门堆桑叶网蛛丝，暂出呼童扫一时。数步即还仍却扫，孤踪犹恐隔邻知。
才了先人土一抔，便思终老向炎洲。骨肉即今还父母，衣冠长此葬罗浮。
当年挥麈讲何经，赚得坚顽侧耳听。我自吟诗无法说，石头莫作定盘星。
何年霜后黄花叶，色蠹犹存旧卷诗。曾是往来篱下读，一枝闲弄被风吹。
力谏无能悟独夫，明夷心事更谁如。九畴不向周王授，后世何由识洛书。
柳条不必穿鱼聘，花径冯教扑蝶行。从此牡丹须再画，要看一线午时晴。
筑得危亭倚太空，品题曾属考亭翁。著身高处不知快，多少池台在下风。
郑虔三绝旧知名，付与时人分重轻。辽海东南天一柱，胸中谁比玉峥嵘。
神女初离碧玉阶，彤云犹拥牡丹鞋。知道相公怜玉腕，强将纤手整金钗。
生作春鹃只苦啼，山山红染落花泥。天教怨鸟催人老，一夕星星白发齐。
同榜同官意气同，几年宦迹隔西东。江头久望无消息，欲叩苍苍乞便风。
一双草履一边瓢，一卷残书伴寂寥。莫道无枝枝未稳，从今更不羡鹪鹩。
齿豁童头老可憎，艰难相值历何曾。吹箫问渡愧未达，终有心头一点蝇。
梅酽兰氲芍药清，旃檀婆律萃天馨。试开秦赵当年目，何藉珠帘翡翠屏。
落魄闲行不著家，遍寻春寺赏年华。野僧偶向花前定，满树狂风满树花。
今我老无崖险句，送人行不折杨花。前头有问又须道，黄面禅和吃酽茶。
平筑三塘共一园，个中宜著老癯仙。随缘妆点非难事，粗果闲花不值钱。
一晴一雨柳添碧，半落半开梅著酸。不被东风相鼓弄，春山只有老苍官。
微风蹙水靴文浪，薄日烘云卵色天。但恨世间闲客少，江湖底处欠渔船。
十年衰病卧林泉，鹓鹭群飞竞刺天。黄纸除书犹到汝，固知清世不遗贤。
数日离君一井蛙，晓来兀坐诵南华。多君劳我瓜时意，柰我无心恋及瓜。
至道无闻昧力行，神交千载独周程。直教俯仰浑无愧，始是堂堂世上英。
晚学无由识道真，前贤未许继芳尘。道从何进从何止，敢叩无为绝学人。
山有松门江有亭，不劳他处问青冥。有时带月床舁到，一阵风来酒尽醒。
说嫁心惊尽日痴，尊前玉箸镇双垂。不知夫婿尤怜惜，却忆娇嗔阿母时。
酒渴呼童汲井华，借眠苔径月初斜。小窗红叶时飞下，误作春风送落花。
桂老花残岁月催，秋香无复旧亭台。伤心乌鹊桥头水，犹望阊门北岸来。
国不同居只自怜，幸逢雾散睹青天。天心七日应旋复，小往大来不纪年。
旷达清才轻爵禄，秋风才动便思鲈。此中杯酒一时乐，却道他时名不如。
寒食涔阳诸小儿，齐歌齐舞带花枝。郡从兵乱年荒后，人似开元天宝时。
塔边分占宿湖船，宝鉴开奁水接天。横玉叫云何处起，波心惊觉老龙眠。
江间小艇数能乘，活计今如船子僧。近喜老妻能斫脍，欲令稚子学扳罾。
一曲琵琶千种恨，百年图画几人看。君王不是无恩宠，海宇因之得奠安。
可怜寥落送春心，负郭依山一径深。燕子不归花著雨，小溪犹忆去年寻。
梦里心惊长乐钟，几回趋侍语从容。十年去国伤心泪，洒向天河载六龙。
须知药得火成丹，又要丹逢火则仙。片饷工夫修便现，老成须是过三年。
雁字横斜谱锦章，呼群嘹亮动回肠。来时即是去时路，一字何无到妾房。
花半睡时分蝶梦，柳三眠处足莺声。谁知花柳无情物，添个蝶莺便有情。
绿云山麦层层绿，红雨溪桃处处残。老去见花如隔雾，可堪不得雾中看。
乾坤何处可题诗，画里江山雨洗时。水起峰低人不见，云生树冷鹤先知。
装景松篁浑可喜，忘机鸥鹭不相猜。南窗情话有时尽，唤取青州从事来。
当时二八到君家，尺素无成愧枲麻。今日对君无别语，免教儿女衣芦花。
司马万事只称好，司空老矣三宜休。处世何庸夸蹇蹇，济时无术早抽头。
老质功多践履艰，下探渊海上高山。年来此事从人意，只在从容数语间。
春去还留此喘余，劳心空把百年虚。有时不禁伤怀切，万里家乡一片书。
帝舜南巡去不还，二妃幽怨水云间。当时珠泪垂多少，直到如今竹尚斑。
孤云住处是狼山，云本无心山自闲。老率似云云似率，等闲飞去又飞还。
初寒未便成寒色，好似春时天气阴。手把菊花无一语，临风时嗅傲霜心。
省斋去国艮斋老，不独宣尼叹乏才。试数诸公有名者，庐陵那得两诚斋。
七十八十古来稀，行年九十固应衰。已兴工部耳聋叹，更和文公齿落诗。
尽是离宫院中女，苑墙城外冢累累。少年入内教歌舞，不识君王到老时。
春浅酒寒人密坐，花深雨细蝶移枝。十年未解作归计，此恨故园莺自知。
三丈危城日暮登，暑威殊不霁凭陵。何时太华高峰上，细嚼松阴六月冰。
一片春山绿似醅，几多烟景白如皑。为谁悦己时相向，淡扫浓妆百样裁。
雪后园林春已来，亭前花为醉翁开。暗香一阵知多少，徐步凌风索笑杯。
局势方迷棋有色，歌声不发酒无欢。明朝一彩定三赛，国手秋唇双牡丹。
未信须眉梦里真，龙眠老手负高邻。寿觞有咏多名笔，便作山中不老人。
纷纷车马折花来，此俗吾乡自有梅。不是野人新制服，年年清福为谁开。
今春原自隔年回，先向南枝报早梅。尚恐闾阎春色浅，故教丝管夜相催。
二父知翁二十年，莫论上世往来贤。寓邦更到村庵远，不信翁心不黯然。
樊川别业辋川庄，摩诘才情小杜狂。闻说当年多胜事，却怜官职苦相妨。
汉室穷经礼宿师，伏生老矣拜昌时。献王纂雅褒天口，歆向披忠长玉枝。
外物年来论已齐，眼看人事浪推移。禨祥白犊何劳问，宠辱黄粱共一炊。
听涧鹰熊岂是真，画师托意讽时人。白登围后知刘敬，辽水兵前忆魏徵。
虎豹深宫风自寒，未央前殿拜呼韩。二边无事将军老，犹得馀闲救比干。
寒林淡墨人争看，对面奇峰孰会心。可是世人唯识假，只缘清景少人寻。
秋初一别又冬残，欲写家书意万端。最是白头千里外，时时梦到兆嘉山。
太白当年旌九子，翁山今日命香溪。君今名与香溪著，莫惜罗浮白首栖。
红烛短时羌笛怨，清歌咽处蜀弦高。万里分飞两行泪，满江寒雨正萧骚。
不时徇铺路纵横，小队戎衣自出城。天假汉儿灯一炬，旁人只道是官行。
瓜步西头水拍天，白鸥波上寄长年。个中认得江南手，十里黄芦雪打船。
翠叶田田粲绿云，黄金苞实露华新。绕亭虽乏千株广，不羡当年万户人。
梵乐乍惊宿鸟飞，片云江上月华微。如何湘竹当年泪，犹向西风洒客衣。
穆满南征事已空，尚馀猿鹤噪天风。长松俯慨人间世，日夜涛声霄汉中。
一睡春城暖气融，飘然双袖舞东风。百年胜地还何处，好景逢君意未穷。
香术新参叶长齐，雨时来𣃁破春畦。归来闲向泉头坐，洗净山中两足泥。
刘郎读书王郎馆，酒到看花兴到诗。无事过余谈竟日，竹边双雀立多时。
湍雪投江只得浑，观澜未了复消魂。不知从此随流去，清白何时得反元。
蜀道闽山各有之，千林红绿任纷披。杜诗息响难追和，蔡谱孤行欠补遗。
山腰石有千年润，海眼泉无一日乾。天下苍生待霖雨，不知龙向此中蟠。
中年才出上皇宫，偏得君王宠幸隆。东内有时朝太后，情知不是旧家风。
每到秋时只忆家，鉴湖秋水浸明霞。湖中莲子秋成实，粒粒凉心滴露华。
穆穆皇皇九五居，舍儒为政岂良图。不思济世思超世，佞佛求仙总是愚。
赤城龙虎紫云盘，白石楼台北斗坛。闻道仙床啼玉女，欲从何处问金丹。
袁州太守老文翁，阿弟循良十郡雄。谁谓当时吴仕燮，独令千古仰高风。
画中留得清虚质，人世难逢白鹤身。应见茅盈哀老弟，为持金箓救生人。
凡卉徒妖迥不同，输渠篱下自丛丛。趋时未肯隐君子，毕竟依然带晋风。
六年三度过兰溪，总是残春首夏时。最感横山山上塔，迎人东去送人西。
江南烟雨未全黄，谁使青酸堕蜜房。妩媚已能知魏证，典刑时复见中郎。
浓磨一锭两锭墨，画出千年万年树。误得百鸟尽飞来，踏枝不著空飞去。
永巷秋风老妾容，主恩何处着人浓。明妃莫恨龙沙远，对面宫墙即万重。
六千里楚旧堂堂，六十年来尔许荒。败券殃民为第一，诸馀报发总寻常。
大江南去水茫茫，到日秋风为解装。栖鸟渐闲人渐少，不知何处是家乡。
乱离时节别离轻，别酒应须满满倾。才喜相逢又相送，有情争得似无情。
笔阵珍传几百春，杜家诗法要惊人。年来漫兴挥毫处，草草花笺不用真。
数日东风紧闭门，小桃知有一枝新。花飞不复到老眼，可是春寒欺得人。
一抔香落陌头馨，三协春风宿草经。贞冢无心催恨色，年来空作断肠青。
潜藏酷暑又明年，月缺秋孤快目前。团扇此时还用事，知机元要占人先。
鹤骨清癯称葛衣，翱翔湖海未言归。荷花开尽炎光老，又见江头木叶飞。
张骞西使大宛通，苜蓿葡萄满汉宫。多少征人归不得，论恩先赏贰师功。
当年谩作嵩山想，末路难回瘴海身。斜日西风总如昨，风流只欠倚栏人。
百炼灵丹手制成，等闲骑鹤上青冥。缑山自有来时侣，莫羡辽东化鹤丁。
亭亭孤竹首阳薇，不遣凌烟绘夕晖。欲雨江天还出日，春风无梦老渔矶。
濒云水接月如梭，脉脉盈盈可若何。谁道银河深不极，妾愁深较倍银河。
夏夜新晴星校少，雨收残水入天河。檐前熟著衣裳坐，风冷浑无扑火蛾。
冷香微艳谢荒淫，谁遣狂心改道心。应向驿途零落怕，至今幽处托根深。
万里烟波兴渺然，片心如在灞桥边。归装诗少不成担，自拗梅花凑满船。
清閟阁中倪处士，硬黄茧纸旧题诗。恰似仙人掌中露，消得文园病渴时。
万玉林中送艳香，纤腰束素舞霓裳。何年移得蓝田色，春在朱门十二廊。
箬笠遮头雪片粗，长年妆点夜归图。不知地下称才鬼，可有阳春得到无。
颇爱烧香是鼻尘，不应缘嗅又劳人。方床石鼎过清昼，一缕山灵伴老身。
过雨生泥风作尘，马蹄声里度芳辰。城南居士风流在，时送名花与报春。
闲看行蚁上苔钱，日永依稀似小年。麦饭正香葵菜熟，祗将耕凿报尧天。
夜楼一穗玉炉烟，飞入三天最上天。朝罢满空风露晚，世人应是更贪眠。
得汝抄书心自喜，古来清白绍家难。谁知向老秋灯下，一见亲踪不忍看。
春花傍马尽荣途，湖海尘踪我亦孤。二十七年怀旧梦，辰阳初见汴州图。
浊河清济坐中分，沙浪澄波两逼真。自画壁来多少日，能知清浊几何人。
当年狂直叩龙墀，谪堕闽山省旧非。须信宽恩若天地，才周岁律已容归。
积雨逢春却好晴，石桥又听涧泠泠。沙头饮马闲停辔，时止时行理本平。
一年两度过城隅，似读皇王万古书。看罢春花与秋叶，人间万事更何如。
钿金拖蜡道家妆，篱下秋风久久香。前后开来二十日，只应分付两重阳。
薰风未报清和月，淑气齐开并蒂花。丹凤彩鸾天上路，一时飞动到山家。
百年都卢能几日，况迫晼晚行归休。高车列鼎岂非欲，安步晚食差无忧。
少年意思懒能酬，爱好心情一向休。若到旧家游冶处，只应满眼是春愁。
晓来偶意画愁眉，种种新妆试略施。堪笑时人争彷佛，满城将谓是时宜。
松庵相地开诗社，花市留衣当酒钱。寄语诸公慎终始，莫因勤怠误流年。
男儿立志圣贤师，移孝为忠远大期。要取芳名登汗简，加功当在少年时。
去岁清明花簇檐，今年寒食尚凝严。往来忙煞蜂儿翅，偷采崖花酿蜜甜。
天街露冷思难禁，对月空悬万里心。故国此时方捣练，满庭梧影夜深沉。
束薪行道自歌呼，越俗安知有丈夫。一见印章惊欲倒，相看方悔太模糊。
老农虽瘠喜牛肥，回首红尘万事非。耕罢春芜天欲暮，小舟冲雨载犁归。
层岩重倚尚斜阳，山下风烟一漫苍。恨煞爱山王老子，不来同宿赞公房。
双双紫燕语呢喃，怪引春宫梦不甘。闻道君王多惜玉，肯教自碎碧鸾簪。
市迹才通便不清，深藏塞外不知名。中原无限佳山水，杂沓人来亦世情。
应现宰官人不识，栖心祖域道情腴。不怜金印大如斗，自贵衣中无价珠。
明时奉遣别黄州，行至汉阳南渡头。春风不解传乡信，江月偏能照客愁。
桃花开映小阳月，荔萼丛生大雪天。橘绿橙黄应不数，将诗评品入新年。
窗鏬回旋怜虩虎，阶前迟钝念蜗牛。静中物理曾观妙，一叹世间堪白头。
过门车马谁曾入，塞路蓬蒿不复锄。雨漏日惟支败屋，鼠馀时自缉残书。
从来游戏常三昧，出语纵横无忌讳。老聃全与释迦同，人畏犹云亦当畏。
韩门今日有真传，兴起斯文四百年。可惜飞龙卧荒枥，闲看翠翮落虚弦。
来路不须长老问，小车休着野猿惊。好听法鼓毗卢阁，三月春雷卜姓名。
驰驱十载长安道，立马溪边暂息机。坐久竟忘归路晚，半空飞沫湿𫄨衣。
家家有分闲桃李，岁岁相亲旧燕莺。老子今年风味恶，稻针麻甲尚关情。
城头霜落月离离，匝树群乌欲定时。会有人占丈人屋，微风莫自袅空枝。
新花的皪更玲珑，学弄芳妍小涧中。冻蝶寒蜂谩相妒，今年才得试春风。
人事从来无处定，世涂多故践言难。谁如颍水闲居士，十顷西湖一钓竿。
心闲不为管弦乐，道胜岂因名利荣。莫谓冗官难自适，暇时还得肆游行。
倚风无力减香时，涵露如啼卧翠池。金谷楼前马嵬下，世间殊色一般悲。
年少披裘隐中野，月光正射茅檐下。照见怀中五色毫，能图百战蒲捎马。
杜家园上好花时，尚有梅花三两枝。日暮欲归岩下宿，为贪香雪故来迟。
相逢逆旅若为亲，一掬乡心满面尘。忽听瑶台歌四起，顿令欢意可回嗔。
丘中流水度鸣琴，静与僧房发妙音。高下抑扬浑不断，时时写出昔贤心。
萧条臈后复春前，雪压霜欺未放妍。昨日倚栏枝上看，似留芳意入新年。
平生踪迹使人疑，一片丹心祗自知。雪搅长空人语少，且携妻子共流离。
诗社当年共颉颃，我才惭不似君长。可应句好无人识，梦里相寻与较量。
布衣蔬食且随缘，睡起时参柏子烟。欲倚绳床拈白拂，何人真解意中玄。
道是兰溪水较宽，兰溪欲到怪生难。后船只羡前船快，不觉前船阁在滩。
行到深深一翠微，人多畏虎闭山扉。我今最爱兹山住，虎迹多时人迹稀。
赤壁江山几度秋，画图仍见旧时游。祗今惟有东山月，夜夜清光照客舟。
九龙山人已仙去，空有灵迹留人间。到处若无鬼神护，云气何以时往还。
绣衣白简铁为冠，所至冰霜六月寒。犹忆往年闽宪府，枳林清绝一琅玕。
谁道春归无觅处，眠斋香雾作春昏。君诗似说江南信，试与梅花招断魂。
日数归期似有期，故园无语说相思。芭蕉叶上三更雨，正是愁人睡觉时。
潮满沟塍稻满田，暑天不雨自丰年。海商有货官无扰，游子争来就一廛。
落雪纵横映步趋，分明身世在蓬壶。天家自与人间别，祇种琼花十万株。
江头风雨暗行李，习气难洗儒生酸。更欲从君细商略，不道挥斤愁鼻端。
剑气横秋荡里坟，仪刑惊失老将军。临风莫洒潇湘泪，流咽前滩锁冻云。
小小人家短短篱，冷香湿雪两三枝。寂寥竹外无穷思，正倚江天日暮时。
谁识当年老令威，去家千载尚知归。交游散尽邻人少，只有诸峰绕四围。
大夷峰头天地宽，不似武夷山九盘。寄语浔阳江上客，游时莫作小姑看。
石门幽鸟语关关，仙子游踪不可攀。总为伤情无尽处，年年合浦叶飞还。
红颜过后白髭须，年少无何便老夫。久知人意会憎老，此事君能免得无。
春风日日柳年年，到老那知稼穑难。若见田家秋作苦，教人一饭不遑安。
石田茅屋归来计，长日呼龙种玉芝。高卧熟眠应不忘，五更风雨道涂时。
嗟见今时学道流，千千万万认门头。恰似入京朝圣主，祇到潼关便即休。
画前有易方知易，历上求玄恐未玄。白首纷如成底事，蠹鱼徒自老青编。
九迭屏前水倒垂，古今唯有谪仙诗。道人杖策穷源去，写得峰头乍落时。
故纸堆中唤师叔，香林花叶续传灯。寻思四十年前事，只为茶毗一个僧。
前年深冬一丈雪，岩拥朝阳渡黄叶。鸬鹚插颈梦圆时，天作高山付双睫。
才记官来早去官，行人惊说路艰难。行藏用舍何关我，时把尼渊出处看。
花枝袅袅水溶溶，杨柳轻明二月风。景物可怜人寂寞，年年寒食醉眠中。
正月晴和风气新，纷纷已有醉游人。帝城花笑长斋客，三十年来负早春。
未向燕台逢厚礼，幸因社会接馀欢。一鱼吃了终无愧，鲲化为鹏也不难。
千里逢迎抱素琴，独怜子晋是知音。婆娑老子欲长啸，犹愧苏门鸾凤吟。
细水收晴露浅沙，叶新枝上绿交加。春风误得刘郎老，犹有心情数落花。
化工能斡大钧回，不得东君花不开。谁道纤纤绿窗手，磨刀剪彩唤春来。
歌喉弦指粉红腮，群拥山翁醉玉颓。政恐真欢犹是假，不如邻妇哭真哀。
双鱼遥寄自昌平，别后谁堪春草生。记得去年风雪夜，王村寺里送君行。
跨历商周看盛衰，欲将齿发斗蛇龟。空餐云母连山尽，不见蟠桃著子时。
绛罗长护曲阑干，树底春花不睹残。谁道殡宫荒垄畔，白杨吹送四时寒。
铁石为心玉雪颜，远行巴峡上黔山。明时谪去休嗟叹，早晚天恩定赐环。
山僧问亦不知名，凹处唯将腹背行。石骨数卷泉一缕，游人多少只闻声。
七篇仁义游梁日，三叹归欤厄蔡年。年少于今推茂宰，悬知吾道在中天。
徐州洪下吕梁洪，巨石飞涛势若舂。疏凿当年谁氏力，生民犹赖禹王功。
二十年来一梦归，楚台秦馆事应非。春魂想化西园蝶，犹向碧桃花下飞。
三尺孤坟一布衣，人言无复似当时。千秋万岁还来此，月笛烟莎世不知。
象牙滩上百花开，参差时复见楼台。翠香芹菜缘沙出，雪色鲥鱼上水来。
不复青铜照瘁颜，耄荒从谏若移山。只将女子论贤否，陶母当时亦剪鬟。
半夜鹤鸣山月吟，山翁独坐破柴床。几番劫石成灰去，一点灵光照世明。
敌将南来国事休，钱唐王气一时收。英雄多少风尘隔，岂独文山志不酬。
清谭飘逸事凌迟，七子高风世所师。公室倾危无砥柱，服牛乘马欲何之。
表表两卿吾莫逆，青刍白饭玉为醅。因循桑下成三宿，解后花时更一来。
绣颈斓斑锦翼齐，梁园春树好飞栖。乐游年少偏嫌雨，莫向花间自在啼。
忧民白发三千丈，报国丹心十二时。独倚长空望红日，满帘风雨燕喃呢。
一道风云次第经，低徊有意在沙汀。丁宁莫为缄鳞计，且看沧浪清不清。
湛恩惟待立鸡竿，岂是明时学考槃。身计未谐归计好，一宵清话到更阑。
白眼风尘一酒卮，吾徒岂足傲当时。城中年少空相慕，说着高阳纵不知。
学道先须要省缘，随时过得莫忧煎。无求坐卧常安乐，有意身心不坦然。
村北硗田久废耕，试投嘉谷望秋成。天时地力难前料，万粒须期一粒生。
种茶岩接红霞坞，灌稻泉生白石根。皤腹老翁眉似雪，海棠花下戏儿孙。
打窗风霰五更头，寒冱重阴昼不收。积水淼漫天一色，望穷只益老农忧。
南海何年贡荔枝，知音千古有杨妃。华清赐浴娇无力，一骑红尘初到时。
物在人亡无见期，冷猿秋雁不胜悲。天长地久有时尽，此恨绵绵未易衰。
闻道诸公置齿牙，买鞯卖展趁年华。太平起隐无遗策，空尽嵩山处士家。
龟蒙启土世传荣，犹倚耆英作政卿。及见伯禽亲拜后，方知遗爱在元成。
汝到庐山山到汝，更谁别我庐山去。出门问取岭头风，大道腾腾无本据。
奚官半脱茜袍红，应是开元白发翁。老去不闻征战事，闲来洗马柳阴中。
昔年寓郡获亲依，句妙时时得解颐。每过双溪溪上路，邦人犹诵使君诗。
一年春事又成空，拥鼻微吟半醉中。夹路桃花风雨过，马啼无处避残红。
四十金绯已叹迟，腰章一纪未全移。莫言卿少年仍老，得老于今也不悲。
不将一字显今宗，随处溪山老眼中。想见金华旧知己，未容明月照归篷。
未度安南巨竹关，征途先过石门山。平生精力知多少，真可乘轺遍八蛮。
我老思为漫浪翁，暂来却恨去匆匆。山头日色赤如血，照映川原草木红。
莺声已老春已残，桃花杨花相飞翻。无人为寄江南信，有客初过杨子湾。
朝阳斋前桃李树，手栽清荫接比邻。明年此地看花发，愁向东风忆故人。
一涧萦纡与洞深，长年金石孔堂音。此身无计巢云壑，归去蓬窗只此心。
瑞云擎出捧珠龙，十二时堂建合宫。□□颁常同正朔，要令声教混华戎。
长恨阳和也世情，把香和艳与红英。家家只是栽桃李，独自无根到处生。
幽洞髯龙老不眠，眼明初识醉乡仙。来参缥缈峰头句，付与齐州九点烟。
养母依然独采薇，无人为制老莱衣。卿卿自是将军女，不合身随野鹤飞。
早禾收罢晚禾青，再插秧开满眼成。谁道秋风专肃杀，依然四月雨中行。
郭仙清夜扣舷时，万籁秋笙月一池。千载谁传灵凤曲，羽童吟作步虚词。
岂意为花属后庭，荒迷亡国自兹生。至今犹恨隔江唱，可惜当时枉用情。
一月一回同拜表，莫辞侵早过中桥。老于君者应无数，犹趁西京十五朝。
哀哀父母我劬劳，羞药双慈色若焦。愧尔怀间真赤子，或时嘻笑或时嗥。
短短疏篱矮矮门，溪头鸥鸟动成群。酒边诗句空千首，世上兵戈正纠纷。
火天月满绣衣庭，秋思从君指下生。莫怪老怀眠不得，七弦弹出蟹行声。
玉为曲糵石为垆，万榼千壶汲未枯。山下家家有醇酒，酿时皆用此泉无。
江边钓雪翁荷笠，道上行人马度桥。说与儿童须爱惜，莫贪琼屑撼长条。
驴肩每带药囊行，村巷欢欣夹道迎。共说向来曾活我，生儿多以陆为名。
唤起胎仙细问伊，几时华表柱头归。一编玄草都收拾，种玉田东伴采薇。
涌金门外雨晴初，多少红船上下趋。龙管凤笙无韵调，却挝战鼓下西湖。
萧萧松竹间坛栾，满架图书绝世喧。燕坐不知红日近，倚阑东望是长安。
赐也能言未识真，误将心许汉阴人。桔槔俯仰妨何事，抱瓮区区老此身。
紫烟衣上绣春云，一树繁花对古坟。辛苦无欢容不理，半缘修道半缘君。
病来城里诸亲故，厚薄亲疏心总知。唯有蔚章于我分，深于同在翰林时。
四海车书已混同，万年历数帝王功。山川草木知多少，总在风云雨露中。
共道榴花结子多，百花阶下共森罗。滔滔万派归沧海，胡不中原绝水波。
慈恩石刻半公卿，时遇闻人为指名。龙虎榜中休著眼，一篇俚赋误平生。
小渡霜螯贱于土，重嵓野菊大如钱。此时最忆涪翁语，无酒令人意缺然。
白发翁翁住那村，隔溪烟树竹篱门。今年八十浑无力，勉强牵牛替阿孙。
闻道移居村坞间，竹林多处独开关。故来不是求他事，暂借南亭一望山。
夜来飞雪正茫茫，早起窥帘一径藏。穷巷从来人迹少，却疑高士卧成僵。
当年此地共扬舲，一入泉台竟不醒。墓上白杨今老大，江头古木自青青。
霖霖滴滴未休休，不解教侬不白头。却把穷愁比秋雨，犹应秋雨少于愁。
汉法由来重五铢，粤南铜少未开炉。频年鼓铸民称便，村店非钱酒不沽。
去年愁里客京华，今日逢期不在家。桂醴兰肴□里奠，遥悬泪眼洒天涯。
伴食空居政事堂，死时惟剩一空囊。家中留得苍头在，自鬻身钱办主丧。
五月西湖凉似秋，新荷吐蕊暗香浮。明年花落人何在，把酒问花花点头。
当时仓卒倚鸿筹，清白堪封万户侯。陵谷已非家世远，画桥依旧水东流。
旷劫茫茫困路尘，回头便是故园春。而今既遇松轩老，究取元来不死人。
归来莫羡海天宽，眼见天倾海亦乾。纵此社开时可到，千年那得一人存。
落叶阑干小立时，诸公慨想到腰围。但知官饼堪为饵，不识人间有钓矶。
尘世谁开名利场，纷纷车马为他忙。那能拔置清凉界，借与天池洗热肠。
仙公一奏思归引，逐客初闻自泫然。莫怪殷勤悲此曲，越声长苦已三年。
千褶帷裳八角巾，高情慈相不知春。红桃子熟红如火，掷向人间与世人。
玉堂罢直发如丝，华盖当头戴笠时。丁令去来沧海变，人间零落鹤巢诗。
一条纸被平生足，半碗藜羹百味全。放下元来总无事，鸡鸣犬吠送残年。
大峪云深紫气明，翠华亲为筑陵行。雀蛇龙虎千年壮，桧柏松楸百代情。
病肺支离恰十春，病深樽俎久埃尘。人怜旧病新年减，不道新添别病深。
池上千华开九品，阶前群玉秀三枝。悬知鹤梦归来日，正是华堂昼锦时。
骑驴渺渺入荒陂，想见先生未病时。劝我试求三亩宅，从公已觉十年迟。
不耕而食不蚕衣，物外清闲适圣时。未透祖师关棙子，也须存意著便宜。
高下寻花春景迟，汾阳台榭白云诗。看山怀古翻惆怅，未胜遥传不到时。
雪馀连雨满城泥，喝道宵行万马蹄。昨夜隔年书未点，瓶梅灯畔一枝低。
路傍遥见一山居，欢喜犹如见故庐。见似故庐犹自喜，如今到后喜何如。
客路浪成千里缴，老怀虚过一春遨。落红刚被风扶起，恰与连云石栈高。
宫墙花发映垂杨，白马青衫满路光。游遍晋陵人共指，少年经术是钱郎。
流水萦回一道斜，隔林鸡犬两三家。雪深药坞迷行径，潮落村船阁浅沙。
隆中高卧匪无情，鼎峙规模岂素心。自是将军三顾晚，坐看世变转移深。
湛湛平湖浸月明，渔歌声断晓风清。坏衣蒙顶跏趺坐，不称诗情称道情。
望中烟草古长洲，不见当时麋鹿游。满目越来溪上水，流将春梦过杭州。
会时曾忆梅笼雪，别后常怀月照沙。到底多情是芳草，长随离恨遍天涯。
灯月交光照绮罗，元宵无处不笙歌。太平官里时行乐，辇路香风散玉珂。
霾风霪雨湿征裾，隔雨楼台半有无。南去定逢韩阁老，归愚当见问夷涂。
投胎夺舍及移居，旧住名为四果徒。若解降龙并伏虎，真金起屋几时枯。
百粤平来见二毛，七年犹未脱征袍。圣明倚托非常重，敢对时人话独劳。
一纶长伴月娟娟，满岸芦花入短舷。薜荔未堪华衮用，此身甘作老林泉。
天如漆黑泥没踝，老健犹能踸踔归。袅袅炉香支枕看，终年只合掩柴扉。
东阁题诗得绪馀，溪头千树绕幽居。来禽青李曾何算，底事犹传逸少书。
蜀道循山多险巇，行人独此策征羁。人情多为虚名怯，鹤唳风声走老氐。
靖康诏令文章种，桐邑公侯国老家。种得人间桃李满，春风无地不开花。
诗社同盟欲二年，吮宫含羽饱周旋。仪真又属风骚将，定唤闲身续此弦。
同姓同年绾左符，岭南万里送孀孤。先君遗墨今犹在，为问封州有后无。
兆域巍巍近凤阳，万年坤德此开祥。当时不是灵源厚，异姓谁封一字王。
垂老犹疑宝掌翁，一龛枯坐万山中。闭门不管春来去，芳草满阶栖落红。
昔者柴桑早去官，悠然把菊对南山。若缘五斗能留住，也到花时未得闲。
雨意云情满画楼，蹒跚勃窣少年游。亦知今夕娟娟影，不向尊前照白头。
小袖罗衣白玉钩，桄榔夹道好淹留。归来但得盈车果，莫遣张郎学浪游。
宿雾漫山寒未开，老僧笑我四番来。功名迁转都如此，颇羡幽人隐涧隈。
江湖久入平生梦，猿鹤空怀老去羞。输与苏郎门日月，小舟长系白苹洲。
成破须臾知世相，雨云翻覆见交情。何时一叶春湖阔，塞管横风夜月清。
盻子城边春打围，割鲜呼酒去如飞。一从上客申屠府，不道袁丝罢相归。
埋没残碑草自春，旋风时出地中尘。墦间夜半分珠玉，犹是当时乞祭人。
满榻尘埃不下山，白云堆里老陈抟。山中若见种明逸，休说樵夫是达官。
二百年馀主夏盟，尊攘事业古无伦。若非剖一为三后，未必舆图尽入秦。
苍黄避地出连州，邃谷深岩懒转头。归路始知山水好，少留村驿当闲游。
蜀江险处是夔州，滟滪堆边看竞舟。为报鄱阳相识道，去年人在此登楼。
归老宁无五亩园，读书本意在元元。灯前目力虽非昔，犹课蝇头二万言。
长信秋来月自圆，夜香独拜玉阶前。妾吟不顾君王宠，惟顾君王寿万年。
大梁客舍虽无事，博塞欢娱未称情。不若夷门搔首坐，倘逢黄发识侯嬴。
庶品颁来出豆笾，亲尝深仰道如天。此心若也含微玷，举箸能无愧圣贤。
西门一带净居天，秋水春光不计年。食罢□□□鹤去，蓬莱同客拜云烟。
朦胧晓色破初春，一洞桃花树树新。此景世间真个有，只今云作捕鱼人。
朝来入峡闷船迟，也有欣然出峡时。山色亦如人送客，送行倦了自应归。
半夜娃宫作战场，血腥犹杂宴时香。西施不及烧残蜡，犹为君王泣数行。
曾是天闲小乘黄，口衔金勒待文皇。如今老去空毛骨，愁对西风苜蓿香。
名花得见太平年，击壤声高压管弦。化日熙熙春荡荡，华夷何处不同天。
渔父家风我所知，家风要与道相宜。不怀贪饵吞钩意，常似丝纶未下时。
黄龙洞口晚云收，白鹤庙前春水流。二百年来鲍君宅，看花看柳到溪头。
山川图写几时休，再过萧山岁已周。客枕梦中南又北，此身大似一虚舟。
旧病应逢医口药，新妆渐画入时眉。信知诗是穷人物，近觉王郎不作诗。
燕子无情语亦稀，春风池沼自涟漪。当年胜事归何许，苔没龟趺有旧碑。
世间谁号最闲忙，强健收身意自凉。春去扫花时汲井，客来剪韭旋炊粱。
少年万里度关河，老遇秋风感慨多。草圣诗情元未减，若无明镜奈君何。
江西绝顶插晴空，此地山名偶自同。唤起西窗十年梦，一樽何处酹诗翁。
屋畔青山是近邻，门前流水隔红尘。莫言地僻轮蹄少，时有催诗索画人。
自有乾坤几万年，月光偏向此时圆。秋澄玉宇云收尽，照见神州海外边。
璧云和云两不移，一天染就碧玻璃。生憎哽咽邻家笛，彼自追欢我自凄。
丛林枯槁井难穿，珍重禅师道力坚。一旦出庵携一锡，卓山随手涌甘泉。
同官同事复同宗，我与而翁道亦同。翁有佳儿信麟种，回看豚犬但心恫。
闻道频挥霹雳手，定知不费琰之才。且投丹笔携诗笔，来就花间把一杯。
雪里何人担布袋，沙弥望见笑声哗。昨宵好梦频频见，定是新城道士家。
垆下三年世路穷，蚁封盘马竟难工。千山虽隔日边梦，犹到平阳池馆中。
平生情趣羡渔师，此日烟江惬所思。肥鳜香粳小艛艓，断肠滋味阻风时。
洞庭吹笛君山青，龙作老翁来一听。夜深龙去笛声绝，但见月白天冥冥。
街头拍掌笑声欢，线索由人态百般。永夜不须观影戏，满街白昼更堪观。
陈颠俞散旧朋游，樽酒相逢定少留。衰病故情犹有在，春风一夜梦扬州。
口语甘时心犹异，中边甜处味方宜。诗情合荐东坡老，惭愧当年蜜荔枝。
京师频果与花红，作脯南来笑土风。不问花红问频果，鲜时香味可相同。
怀沙终古忆前贤，问𫛳还伤贾傅年。此地从来多落魄，相逢同病一相怜。
谩学纵横季子游，弊裘落落笑羁留。客怀何处堪消遣，时上筹边第一楼。
老去张骞两鬓华，乘风曾记到天家。回看粉壁千年树，还是银潢八月槎。
卧听松风坐看云，十年忘却在尘氛。柴墟恐有移文诮，只借房山作隐君。
长茎短茎芳草翠，东个西个秋虫寒。平白祖翁田一片，时人莫作画图看。
梦入天门看春榜，榜中不记状元名。世间此梦真何梦，说到梁生似有情。
过了元宵到晓钟，一年乐事又成空。杯行不用深辞醉，明日君西我亦东。
障羞半面依篁竹，随意淡妆窥野塘。飘泊风尘少滋味，一枝犹傍故人香。
残菊冥冥风更吹，雨如梅子欲黄时。相看握手总无语，愁满眼前心自知。
一岁常随斗柄回，四时各占一时开。仙娥别有栽培术，长与山翁荐寿杯。
嫩青𫕥箨未禁摇，细字何烦扈碧绡。乘月露梢须点滴，少留墨色到明朝。
冷烟漠漠茅檐浅，依旧山南涧水流。坐稳亦知时物换，燕飞低处鸟鸣幽。
老来情绪惜春华，常在阴阴雨脚斜。𫛸鴂声中三月暮，园林何处觅残花。
诗成一夜月中题，便卧松风到曙鸡。带月时闻山鸟语，郡城知近武陵溪。
玉洞玲珑翠作鬟，晴霞缥缈色斓斑。流泉恍讶飞璚至，时有风声响佩环。
雾阁云窗隔杳冥，华阳深处有金经。山中杨许今何在，多少残碑断藓青。
桥上功名五十年，贪程谁肯顾危颠。世间多说行仁义，少似先生行得全。
春来车驾入西都，父老千人拜路隅。潜问马嵬端正树，枝条犹似旧家无。
耸壑凌霄色共苍，森然万树约千行。刘郎大厦寻颠覆，应是其间少栋梁。
玉漏沉沉夜下迟，绛河星影动罘罳。忽从枕上闻啼鸟，却似南山独卧时。
一悟吾师心便息，信门入处还无入。二十年中事密如，向人殊不劳心力。
北道风霜老未谙，倦驱羸马亦骖驔。此行谁信游沙漠，心逐晴云万里南。
北山曾赏浪山梅，梅蕊含冰一半开。国老自亡梅自发，送梅人在亦悲哀。
当年同看洛阳花，今日相逢酒色赊。雪阁湖山清话洽，匆匆分手又天涯。
明珠的皪逞妍姿，倏见风前舞袖披。祇是嚼芳酸已露，况当小雨弄黄时。
书巢如斗画堂东，日日相煨夜火红。多少旧怀谈不尽，雁声时度月明中。
嚼蕊攀条趁日华，悬忧面旋逐风斜。若非鼻观通清馥，应道漫天无蒂花。
滕家仙子六琼娘，煮露为酥不剩浆。滴作玉虫千万只，一时飞满白云乡。
昔时过此心何如，今时过此心何须。回波为我将双泪，逆上三江转五湖。
谁惜虞卿老去贫，平原食客一时新。怀中白璧如明月，何处还投按剑人。
自叹南冠奏曲时，不如画里向阳枝。赭衣一著从摇落，总有丹心托向谁。
山灵莫笑客囊轻，幅幅南川赠别情。却忆去年今日事，满篷风雪过江城。
主恩三遣护三边，骠骑功名破敌年。不谓汉军能失利，犹堪起冢象祈连。
当馈而今渴将材，岂无枭俊尚沉埋。不曾荐得云中守，也道身从省户来。
前朝文物已凋零，感慨重登二老亭。荒冢尚留翁仲守，百年松柏自青青。
烟萝初合涧新开，闲上西亭日几回。老病归山应未得，且移泉石就身来。
窅然天地起玄思，浴日亭边忆汝时。此去蓬莱知不远，金银宫阙碧参差。
文献无如今尹神，百年耳目一朝新。亦缘向日人心古，偏信人间白发人。
雨雪潇潇值岁除，奉亲才暇更观书。明朝又复更年月，拟用新功涤旧污。
蚕懒无心更作丝，乐天未老别杨枝。阳台不是嫌云雨，图得生离胜死离。
五花之树此留踪，刘累何年御玉龙。试问骊珠谁已得，云来云去水淙淙。
小立仙坛挹斗箕，著身高处觉天低。南昌吏隐清风在，唤醒时人局面迷。
去年重失洪崖约，今日又寒徐稚盟。胜日幽期无恶客，寻僧银色界中行。
缥缈群仙列上清，天都齐送佩环声。归来莫道无人见，两袖霞光罩赤城。
游沛曾闻汉帝魂，梦中名实未应分。看花莫动枝头蝶，惊觉徐州老使君。
凤鸟不鸣今几时，太平今日合来仪。湖塘羽族多如雪，恐是当年养鹤池。
功成三白到春回，好放云天万里开。今夜子猷方对客，却烦安道过溪来。
生世梅花是故知，相逢不负岁寒期。自从一点梢头白，看到青阴弄实时。
三载幽栖养性灵，焚香默坐万缘轻。空庭野草萋萋碧，更觉秋来少送迎。
龙山气魄小终南，行者何年住此庵。黄云道人飞两脚，也到白龙天际岩。
世路羊肠久惮行，归来自喜一身轻。故人零落今无几，独幸相逢底里倾。
路入天南庾岭根，梅花落尽已春深。中年气体须调护，莫受蛮烟瘴雨侵。
小小池陂两斛泉，也教插柳着春烟。粉墙过午新阴合，时有清风一洒然。
小小茅茨野老家，不随桃李竞春华。欲知格韵真孤绝，秃尽千林始一花。
禹陵踪迹颇堪疑，窆石衣冠知几时。犹解起人河洛思，可怜大胜峄山碑。
上林跃马看腾骧，父老犹言昔日张。顾我儿曹殊未学，敢将踪迹继前芳。
瘴烟长暖无霜雪，槿艳繁花满树红。每叹芳菲四时厌，不知开落有春风。
山家贫甚亦支撑，时抚桐孙一再行。朝甑米空烹芋粥，夜缸油尽点松明。
唤做农夫却逢掖，道是禅和又幅巾。灞陵雪中耸肩客，天津桥上皱眉人。
五尺长琴被独弦，大音浊世没人传。一声弹入碧空去，三十六峰收紫烟。
得自苦时终入苦，来从哀处卒归哀。既非哀苦中间得，此乐直从天外来。
不学文章不学书，孜孜于道自忘躯。黄尘堆里挨身转，一任清风捲太虚。
石耳峰前松桧香，月华天影夜茫茫。道人试道依溪水，何似曹溪一派长。
尘途骏马劳千里，月树鹪鹩足一枝。身既了时心亦了，不须多羡碧霞池。
身世元同不系舟，落花时节雨初收。束书一枕江湖梦，流过江南杜若洲。
岩下留连且尽欢，不知红日半衔山。归时林壑风烟暝，赖有昏鸦相伴还。
万青一色拥柴门，九曲六流同绕村。山水不知行客老，年年芳草游王孙。
看雪宜临广路津，年年光景见长新。不知滋液功多少，且慰东皋首种人。
清时投迹在嵚崟，一穴晴光破晚阴。刺草未容忘魏阙，故应长有子牟心。
几年退乐紫房居，天下犹传还政书。玉案焚香读黄老，人间宫殿午阴初。
愁云漠漠草离离，太乙句陈处处疑。薄暮毁垣春雨里，残花犹发万年枝。
当年仙诀妙通神，下子蟠桃十度春。一自移居兰水上，烂柯岩畔更无人。
何家园里千章绿，杜老溪边十亩阴。不是画图存古意，风霜剥落见初心。
直上丹山撷凤纹，倒翻沧海取龙筋。携来世上无人识，散作青天五色云。
遗黎横道剑横天，太武犹烦问一元。二百年终多事在，汉家丞相本无言。
扰扰州城一弹丸，灯光疏冷月光寒。杖行犹恐人相识，紫褐圆绦著道冠。
搴帷时见火云奇，万斛丹砂压翠枝。圣主恩深饶雨露，金茎应向日华披。
去年芳草又萋萋，休叹王孙犹未归。更见春深送春雁，三三两两傍云飞。
二年奔走道途间，知被青山笑往还。只向江南南岸老，行人应更笑青山。
当年返棹西江上，不尽东归孝子心。投老凄凉空见画，白云散尽故山深。
夜初乘兴上城头，白玉蟾蜍碧玉天。爽旷襟怀谁得似，谪仙身世岂非前。
岁月如流又一年，长更念旧转凄然。老怀欲共何人写，吟对灯花未忍眠。
霜髭碧眼老头陁，陋巷曾经几度过。连月不来城里住，只缘城外好山多。
天泉池上舞晴晖，一别人家未肯归。千载却随湘女泣，风前时学凤凰飞。
瀛州风景最清真，一代人材尽凤麟。莫道深山更深处，旁观都是下棋人。
老拙懒陪尘俗客，茅堂挣坐复安眠。林间莫道无看待，松竹溪山在目前。
百丈牵江夜未休，那知梦里过扬州。春风二月蕃厘观，不为琼花一少留。
万松岭上一间屋，老僧半间云半间。三更云去作行雨，回头方羡老僧闲。
眼看世事一毫轻，莫把浮名绊此身。却笑彭城风雨夜，枉教松竹作离声。
五帝之时似日中，声明文物正融融。古今世盛无如此，过此其来便不同。
春来大作纵横梦，梦里头头记却无。犹胜日长无外事，时从故纸问葫芦。
道德文章满足翁，曾将佳句咏茅峰。烧丹炼药非吾事，孝友神仙第一功。
遍历儒冠四十年，荣膺上寿际尧天。跬步敢忘曾氏教，临深履薄日乾乾。
再闰黄州正坐诗，诗因迁谪更瑰奇。读公赤壁词并赋，如见周郎破贼时。
首夏方分淑景迁，小池依约出荷钱。宫娃每恨春归早，时困朝眠坠翠钿。
鳞皴老树铁生斑，神宇荒凉野壑间。地僻无人秋寂寂，一川红影夕阳闲。
云门雪窦阻清赏，恍然目想心如遗。前溪后溪月上处，千山万山花发时。
海内知名长少公，在今谁复可同风。可怜籍湜今头白，空复挂名家集中。
老圃终年勤四体，自喜今秋吾事济。曲糵能了乐难支，瓶中尚有长腰米。
龙蛇寂寞一祠存，浊世谁知处士尊。漫向绵山空堕泪，火能烧骨不烧魂。
女桑新绿映宫槐，三月春风戴胜来。织就鸳鸯锦千匹，金刀先取合欢裁。
文定祠堂衡岳下，岳云祠榜映崔嵬。千年弦诵馀岩宝，长遣山灵护绿苔。
闻君泽畔伤春草，忆在天门街里时。漠漠凄凄愁满眼，就中惆怅是江蓠。
弹指花前一念差，东风未老鬓先华。看花只得心随眼，心倦何由眼见花。
指顾枯河五十年，龙舟早晚定疏川。还京却要东南运，酸枣棠梨莫蓊然。
宫臣传教造安车，驾出金门赐旧儒。优老免亲藩国政，入朝唯读帝王书。
明发山溪一雨馀，昨来暑气半分无。何人道是三衢远，挂起东风十幅蒲。
乱后交游隔世心，衰年为客怕登临。东风不作年时梦，坐看楼头众绿深。
白下城东送客时，同来何事不同归。君归说似西园柳，遮莫轻绵一片飞。
非朝非市亦非山，万顷江头旧祖关。七百道人同一钵，付君分卫到人间。
避世曾师河上公，丹砂换骨御罡风。谁言汉广莲舟小，大地元浮月镜中。
主人素性爱筼筜，南壑移栽护北堂。任取他年栖凤处，清阴聊得且尚羊。
四望亭前姑孰溪，道人种玉住山西。古松数株秋满屋，青鸟月明时一啼。
可是诗边欠老干，藓床相对话灯残。秋城一夜江湖晚，风雨重阳菊自寒。
一条枯木如青盖，古庙香炉散紫烟。百鸟却衔花作供，恁时方会祖师禅。
元年元日日甲子，从自汉历来有三。总把皇恩调玉烛，今朝独更觉春酣。
一时相见万夫雄，蔓草荒陵剑甲空。争战百年无处问，高城弦管正春风。
与君相好十三年，史局曾同翰墨筵。好别不堪携手处，西风黄叶满前川。
行寻春水坐看山，早出中书晚未还。为报野僧岩客道，偷闲气味胜长闲。
竹满长洲蔬满畦，四时丰富足豚鸡。况君剩有羊腔禄，笑我犹馀几瓮齑。
指南车定发行时，步步还为万里基。不问涯途深着脚，古今误尽几男儿。
未说离家日日晴，离家三日雨如倾。津头小吏询名氏，但道当年段墨卿。
双桨悠悠出岸沙，钓鱼人住水西涯。隔溪残雪春犹浅，时见寒梅一树花。
看花曾忆少年游，江海狂踪知几秋。莫道何郎今老去，未教诗兴减杨州。
非真非妄惬谁看，万物轮中岁自寒。玉液净生仙况味，天香清惹道衣冠。
西风吹雨暮江寒，想见当年独把竿。不是君王思故旧，何人知有子陵滩。
缧绁宁当罪冶长，当年书记羡邹阳。只今何处寻遗草，无限春风属野棠。
或时风雨或时晴，任我渔舟到处行。朝去暮来头自白，水光山色有何情。
赐还轩冕自南蛮，海南常时忆谢安。相业终期驾伊吕，文名今已并欧韩。
九老高冈恣胜游，西来匹马正追求。我今亦奉吾亲去，紫帽山头境最幽。
坱圠群灵付大钧，人生于世本何营。浩然中夜存存气，不藉西风梦亦清。
不到蓬窗恰一年，空村作客遇饥还。相逢喜有三餐色，况是烹鱼送酒船。
执戟浮沉亦未迂，无端著颂美新都。白头所得能多少，枉被人书莽大夫。
六年四郡劝农耕，自欲归耕尚未成。游宦何如在家好，一廛从此愿为氓。
管籥声随万乘游，开元毬马最风流。九龄老去无人谏，不破中原不肯休。
久拚身心奉刹尘，一生悲智自疏亲。百城烟水迢迢道，回首城东犹昔人。
京兆多情世或羞，那知山鸟更风流。双眉画得天然美，肯向东风媚白头。
道人独坐览辉楼，海底青天入座流。燕子飞来又飞去，游丝挂在玉帘钩。
翠崖幽谷分明处，倦鸟归云在眼前。惆怅白头为四老，远随尘土去伊川。
门无车辙紫苔侵，鸡犬萧条陋巷深。寄语弹琴潘道士，雨中寻得越江吟。
一室栖迟淡世情，夜来却听步虚声。他年并驾缑山鹤，与尔逍遥谒太清。
节物今年事事迟，小春全未到东篱。可怜短发空欹帽，欠了黄花一两枝。
神皋王气点腥膻，爵命今年下日边。俎豆孔堂新剑佩，风烟晋国旧山川。
翠霭纷纷蔽一岩，何年人种万株杉。天翁已许虬龙卧，匠石不劳斤斧劖。
飞来峰下雪垂垂，近水人家玉两枝。燕子春寒来不得，却教鸿雁见开时。
烦恼世情终不休，欲投空谷转夷犹。寒苔古石深溪路，种树人归树已秋。
午鸡声不到禅林，柏子烟中静拥衾。忽忆西岩道人语，杖藜乘兴得幽寻。
雅颂声流到楚词，更无人见独看时。池头五粒初摇动，却替幽人说旧诗。
朝来邂逅西江客，报道今年盛有秋。但得万方同岁稔，吾生贫病不须愁。
鸳鸯翻雨戏回溪，溪路迢遥湿翠围。隔竹杏花红万点，何因知我此时归。
松根石上柳阴边，三个痴顽一个颠。总道系蛇如伏虎，不知跨犊似乘船。
一别鄱阳岁及期，夔门又见食瓜时。自惭政拙无遗爱，安得民心有去思。
闻人有善己伸眉，倒廪倾囷更不疑。菶菶萋萋竟何许，卷阿空老凤皇枝。
声远题高古不如，六年再睹右军书。春光四壁龙蛇动，画寝能醒病宰予。
万里风帆水著天，麝煤鼠尾过年年。沧江静夜虹贯月，定是米家书画船。
春来归梦剧飞凫，夜半流澌拥舳舻。似胜去年彭蠡口，雪封庐岳浪翻湖。
昔年走马燕山道，今日驱兵沧海涯。三尺龙泉书万卷，丈夫何处不为家。
怒涛喷雪战鱼龙，架篾成桥袅半空。世路险夷那不有，此心安处本来同。
冻压茅檐户不开，闲云野鹤心悠哉。凭谁报语家山道，雪岭淹留人未回。
飒岸薰风菡菼香，沧浪歌罢水天长。君来休道西湖好，山外青山不可方。
柴门无事昼长关，四月书声绿树间。借问当年谁似我，除非盘谷与匡山。
森然笔势聚干将，气轧钟王未肯降。惆怅当年铁钩锁，可能无意锁长江。
岁晚部兵归幕府，早春仍上梧州船。时人休讶予官散，捕盗新兼理税钱。
玄鸟飞时绿树春，湖南烟际往来频。明年社日君何处，逢著新巢忆故人。
猿岂为妖恪自迷，世间那有倘来妻。裂衣心痛从前悔，恪不如猿反噬脐。
旧是起兵时主簿，今为大树下将军。若看劝帝施恩语，俣独区区战伐勋。
秋月窗前天似水，春花县里日如年。民谣若达观风使，处处流传茂宰贤。
退休林下屈朱轮，逸老亭边袂欲分。一诵高斋回首句，感公认我独慇勤。
伴客销愁长日饮，偶然乘兴便醺醺。怪来醒后傍人泣，醉里时时错问君。
东家昨日杏花开，西舍今朝燕子来。载酒莫辞花下醉，春风能得几时回。
文如二稚徒怀璧，武似三明却韔弓。松桧参天西邑路，时时骑马访庞公。
熟麦收空云旆旆，新秧莳遍雨沉沉。谁嫌卑贱闲无事，老愿太平浑有心。
茉莉朝朝供几枝，漫教小玉摘来时。今朝却喜花盈百，戏掐菩提暗得知。
冬至子时阳已生，道随阳长物将萌。星辰赐告铭心骨，愿以宽章辅至平。
袅袅婷婷骄上春，狂风摇荡不由身。君王莫问吹多少，可是吴郎画里人。
梨花院宇十分春，一片飞花减一分。不似山翁头上发，年年添雪上黟云。
相传楚俗试兰汤，一枕南薰日正长。门掩绿阴无个事，起来烧过午时香。
皎洁离云鹤梦时，孤光还与雪相宜。金盂后夜重垂影，拂尽天风不自知。
雨后欣欣绿万丛，怜渠叶叶但焦红。旁人莫作荣枯看，时节因缘各不同。
重阳共采东篱菊，却似乃翁年少时。顾我无能甘老病，相寻唯有向来诗。
南村北村鼓冬冬，刲羊刺豕祭潭龙。一生衣食财取足，百世何妨常作农。
野渡停桡月满船，江声渔榜杂鼗弦。玉环去后无消息，古调还须叚老禅。
暂合还离一旦情，郊原哭送我东行。年来忧患催人老，双鬓而今已变更。
为延花事带香霏，弥月兼旬醉不归。休道未知今日是，当知四十九年非。
疏花斜映玉玲珑，曾见诚翁与放翁。犹有旧时相识在，几回搔首立春风。
病来每有居山兴，老去初无住世心。三尺枯桐无旧谱，始知三叹有遗音。
不随龙去只鱼汀，绝喜先生世累轻。却把客星侵帝座，岂因忘世未忘名。
青鸟当时养得驯，碧梧露下覆清晨。纱窗忽见秋如许，应有蛾眉忆远人。
丹崖翠壁三千尺，白发苍颜一老翁。但觉弦中写流水，不知天外起松风。
百草曾尝一老僧，殷勤长礼药师名。夜深七卷莲华后，重剔寒灯读内经。
儿时挟弹长安市，不信人间果有愁。行遍江南江北路，始知愁会白人头。
琅琊山色四时妍，最喜清流号酿泉。前辈风流今又见，使君刚及醉翁年。
归蜀拟从巫峡过，何时得入旧房禅。寺中来后谁身化，起塔栽松向野田。
柳丝风飏马蹄轻，又作长亭十里行。争似老僧无一事，白云攲枕听莺声。
当年楚馆咏江篱，忽戴宫花集凤池。何限幽芳领秋意，于今方是属君时。
老难筋力出应稀，蒙密青冈取径微。石洞云闲喜人迹，故教藤刺强留衣。
麦苗初种今如许，少日行遮雉子斑。看舞翠绡三百顷，却须花絮了春闲。
江南不到几秋萤，风壑云林梦草亭。万里乾坤双老眼，他山不似故山青。
黄帽青鞋懒折腰，拟随麋鹿住山椒。少年操斧曾伤手，只傍风林拾堕樵。
神仙不注参同契，火候工夫那得知。千古晦庵拈一语，可怜无及魏君时。
今年真负此花时，醉帽何曾插一枝。渐老情怀多作恶，不堪还作送梅诗。
执戟当年侍汉庭，独排高议上青冥。风尘挥手江天远，犹知金门忆岁星。
广寒宫里桫椤树，金粟初分第一枝。满室天香吹不断，老夫清夜酒醒时。
双松偃蹇水挼蓝，几叠遥山送碧岚。一叶钓舟轻似苇，短蓑烟雨老江南。
东风送暖动轻绡，新创秦楼待品箫。闻道侯家尚公主，玉书先遣凤凰招。
一树梧桐烂熳开，紫沉黄玉是花材。谁教著在朝阳地，勾引丹山老凤来。
春来秋叶在枯枝，底用端蓍更拂龟。二老东来元并辔，马前何害不相知。
我与兹山是故人，十年相别意弥真。如何咫尺迷风雨，刚道情亲却不亲。
青蛇引路破樵径，二虎驮经莫厌频。周汉魏时于此住，年过八百又重新。
从师学道鱼千里，盖世成功黍一炊。日日倚门人不见，看尽林乌反哺儿。
东风未晓放船行，卧唱阳关发渭城。老去与人浑惜别，不知何处可忘情。
古屋幽花闭不知，忽穿碧瓦怒横枝。辛勤自致高堂外，却得行人立顷时。
翠袖参差瑞色新，棱嶒老干拥祥云。无边生意包涵厚，满腹珠玑取次陈。
一叶扁舟晚泊时，羁怀恰与景相宜。月明如水江如镜，何处渔人唱竹枝。
山河世界谁分主，佛地虚无吾偶取。老龙山半起耕云，晓来处处春田雨。
翠羽丹崖敞碧天，飞来风雨不知年。肯饶寸舌呼余粒，惟有精神倚暮烟。
谁家吠犬出低篱，桥在村西人未知。白鸟自来还自去，柳阴浓处立多时。
神威洗尽世间雠，电歇雷闲怒气收。一柄太阿留少室，却擎空掌华山头。
忆昔与君皆少年，山窗曾为写苍烟。而今相见头俱白，看画题诗一怆然。
野芳汀芷互幽妍，相国风流亦未传。衮冕尘埃半山寺，自相撑拄过年年。
昨日颠风鸟雀喧，牵夫寸步不能前。今朝收缆张帆坐，世事乘除只偶然。
屠钓归来两鬓霜，逢人无复问行藏。非熊不入周王卜，只是终身老渭阳。
景命还将伯益传，九川功大若为迁。讴歌终在吾君子，岂是当时不让贤。
清溪一道出寒林，莲宇萧条野树深。无数青山看不厌，白云芳草两同心。
风鉴高明世少双，衮荣挞辱擅雌黄。须知柱下书言手，元是东床坦腹郎。
渭上衣冠故老哀，西陵石径已莓苔。从今仗下新歌舞，长及年年献酎来。
老可能为竹写真，小坡今与石传神。山僧自觉菩提长，心境都将付卧轮。
寒云古木罩星台，凡骨仙踪信可哀。二十年前曾此到，一千年内未归来。
欢戚犹来恨不平，此中高下本无情。韩娥绝唱唐衢哭，尽是人间第一声。
宦薄无妨吏隐尊，清风一拂百年存。流移满目谁堪绘，念尔监门旧子孙。
锦笺牙轴白云词，君外知音更有谁。一榻何时对风雨，与君联臂话相思。
昨夜圆非今夜圆，却疑圆处减婵娟。一年十二度圆缺，能得几多时少年。
告老身心日互催，又将乌帽点黄埃。丫头岩下来仍往，四十三年十二回。
道人身名两俱槁，道其所道非吾道。横江两石作钓矶，不似严陵台上好。
百年家学妙兵机，知彼犹怜己未知。绝爱奇功成砍树，何缘术足不如葵。
未言酬倡多佳句，半月游山亦自贤。我亦生涯无窖子，愿陪香火饯馀年。
铜雀台荒烟草萋，蛾眉如梦鸟空啼。行人莫问当年事，漳水东流秋日西。
天朝未许投簪去，我幸已成全璧归。全璧归来何所憾，暮年只是惜分违。
润陂初上板桥时，欲入江东尚未知。忽见桥心界牌子，脚根一半出江西。
谁识翻经祖上人，中书画里见来真。当时客有先公在，不见风仪独怆神。
恤灾犹自恼渔樵，太息无时缓赋徭。日暮解鞍仍秉烛，强颜聚吏戒科条。
道勤三昧起膏肓，甘露醍醐散满堂。况有星郎碧云句，坐令西域识清凉。
竹送荷擎雨脚斜，凉轩初试一杯茶。逢人莫道溪南好，暑月能清只数家。
游魂非鬼亦非仙，凭附梅花度岁年。欲向姮娥诉孤另，浪中亦自少团圆。
溪上谁家掩竹扉，鸟啼浑似惜春晖。日斜深巷无人迹，时见梨花片片飞。
傍水依山便托栖，百年心事老茆茨。恰如彭泽归来后，柳色遮门菊绕篱。
春风春雨春山里，一盏青灯对简编。涧水东边有梅蕊，且呼杯酒醉新年。
渊明昔赋归去辞，后世寄声焦桐丝。先生弹罢和者谁，春山花落啼子规。
霜风如剪夜飕飕，欢去欢来不系舟。今日一壶临古渡，隔河人唱白苻鸠。
山下巢云梦亦清，陇头耕雨绿蓑轻。时人共指庞居士，为借农书一到城。
高吟人去几年馀，今日孤山始是孤。疏影暗香虽更在，应随闲物落平芜。
十亩繁阴欲蔽空，当时曾受大夫封。庙廊政尔需梁栋，未许终容大壑中。
春风秋月久交游，少壮论心今白头。二子倘无相弃绝，从今但乞十中秋。
拟向田间老此身，寒郊怨别甚于春。又闻故里朋游尽，到日知逢何处人。
三载相看有别离，春鸿秋燕不同时。我寻松菊去方急，君会风云行莫迟。
靡靡菰蒲傍水涯，粼粼白石映青鞋。今年欲此消长夏，合扁君堂作我斋。
林花落尽草初齐，客里萧条思欲迷。又是春光去时节，满城飞絮乱莺啼。
夷门市里侯嬴老，公子时能释礼过。莫问孟尝招致客，薛中遗俗尚应多。
不道风尘良苦辛，却停仙仗醉红尘。青鸾一去无消息，只被麻姑误杀人。
万钉簇锦若垂绅，围住东风稳称身。闻道沈腰易宽减，何妨留与系青春。
年长追游兴渐凋，况兼巴峡景萧萧。闲斋为谢杨花到，时拂残书慰寂寥。
珠履三千客满庭，平原使君见皆惊。杀身不听朱英策，空负当时好士名。
地当南极老人多，况复沙亭满太和。兄在吾宗今最长，千钟将奈寿星何。
黄河远缀白云间，我欲上天天不难。三晋谁云通古道，人今惟见太行山。
宴起昭阳索辇时，炉香偏上赭红衣。金门玉砌明如昼，宫女三千把烛归。
蓖麻绕竹径通云，云里樵歌隔竹闻。手把长镵种春雨，风光吾与老黎分。
去年程课略加勤，今岁深期日日新。万事何如吾道重，丁宁莫枉此生身。
说是说非无了时，到头谁免堕危机。满林春鸟高低语，终日不闻人是非。
道爱堂深风满林，一由华发半欺簪。主人记取从容意，三客无他只苦吟。
老卒无多尽守藩，更无毫发罪堪言。东堂断手平生足，玉井蟾蜍任吐吞。
新年殊未有吟搜，美酒醺人不自由。多谢主人情意厚，玉舟三度转船头。
雁山孤顶绝攀跻，当念游人困路歧。暂与化城休歇地，莫教忘却转身时。
当年五岭屐痕斑，五岳从今次第攀。游遍写将图画里，梅花一夜满名山。
从来抵死爱湖山，敢料天教半世闲。杜曲桑麻虽苦薄，灞桥风雪如相关。
闻道君王自早参，每虚前席问江南。何人医手如秦缓，有客能棋似李憨。
水落荒洲近客船，弯环苦竹剧钩连。风霜不到崖前木，鼠穴多歧有岁年。
七月乘槎访戴时，柴门风雨骤成丝。莫非吾道宜藏拙，无许人间得问奇。
旧隐荆溪第几村，手栽松桧至今存。大茅峰下千年鹤，迟汝重来问子孙。
名园芳事入新年，绣羽无声意共传。可是春风消不得，白头如雪对花前。
迎銮驿前江水平，落帆过坝暂休程。人家两岸垂杨柳，时有飞花拂酒觥。
甘河当日逢仙□，七朵莲花变金色。洪厓得道隐山东，夜夜神光丹室白。
时事任从儿辈说，新诗谁得老夫降。鬼名罢检秋堂静，卧看风枝动晚窗。
槐树阴阴雨满池，晚风滟滟绿生漪。槎头出水才三尺，便有蜻蜓立许时。
重到西湖可便回，前年待得水芝开。凭君问取闲鸥鹭，亲见跳珠溅客来。
梅花雪后杏花风，老面逢春只强红。诗句行来行去里，情怀不醉不醒中。
昔年曾到蜀江头，绝艳牵心几十秋。今日栏边见颜色，梦魂不复过西州。
磷磷白石照沧洲，玉瘦金寒碧水流。记得鸳鸯湖上景，对君疑是旧时秋。
目眵神惨骨凌兢，蕴抱终天母子情。恻隐更思推此道，含灵孤苦可怜生。
佛屋千年古木中，遗民犹有六朝风。骑驴宰相何人见，试问玄关十八公。
山前亭子万松声，溪上桃花一树明。安得此中陪杖舄，时时闲坐复闲行。
疏花得雨数枝黄，白发缘愁百尺长。要与老生同一醉，故留秋意作重阳。
二十馀年侍禁闱，趋朝常早晚归迟。春坊一掬临分泪，记得垂髫受业时。
今年风雨暗寒食，一夜垂垂直到明。原上子推将隐矣，从来此路少人行。
吴姬十五游燕赵，少小离家那得知。歌向尊前将进酒，低回却忆采莲时。
嗔嫌此际忽狂歌，非想非因梦若何。世法营官官自腐，北邙留待市朝多。
周公多艺孔多能，徽庙才高更倍增。除却万机都不会，至今遗老话昭陵。
五更枕上梦还醒，初听夔州鼓角声。悲壮端如少陵语，它时送我更多情。
趁韵哦诗老未工，不如总角口吹葱。载辎车里输伊辈，对画屏前要此翁。
江头雄锁控东西，长叹忠臣效节时。满目山川天险在，不将版锸虑安危。
海内论诗伏两雄，一时倡和未为公。俊逸终怜何大复，粗豪不解李空同。
雨入青秧水满川，吴侬相对话丰年。时人尽说吴中好，看我苏常买薄田。
陶子经丘又寻壑，庞公上冢亦携家。可怜春事今年早，落尽桃花落杏花。
物情谁道尔无知，秋去春来不失期。今岁新雏又成就，去时宁不重依依。
道人愿力如天溥，度尽众生方自度。若还纤芥未蒙恩，我终不舍升天路。
尽道今年岁运恶，谁知岁运不关渠。一斋深处深深坐，老眼如灯照古书。
渠家世代恶儿孙，激箭机锋不易亲。闹处逢人遭一剳，可怜多少负恩人。
翠峰高阁两相宜，独倚阑干注目时。休问江山非故国，且将爽气慰梁溪。
摩笄山前风日凄，代人犹自说当时。宝符藏地今安在，知爱男儿爱女儿。
老枳垂藤昼常黑，雏鹰声作婴儿啼。伐薪归来遇急雨，石路下山如踏梯。
晚因子厚识渊明，早学苏州得右丞。忽梦少陵谈句法，劝参庾信谒阴铿。
野老相传有九仙，尝游此地忽升天。霓旌鹤驭今何在，千古空岩锁暮烟。
尘里一笼天地窄，楼头万幅水云宽。何当化作千年鹤，却伴辽东管幼安。
武皇英气古无俦，解道平城遗朕忧。汗血龙媒十八万，单于台下猎清秋。
枫林惨淡远山微，全是江南欲雪时。极目诸天云一色，只无六出上寒枝。
燕山雪后倦游人，又见江南柳色新。红袖殷勤别时泪，不堪重洒客衣尘。
雪液清甘涨井泉，自携茶灶就烹煎。一毫无复关心事，不枉人间住百年。
五千里外三年客，十二峰前一望秋。无限别魂招不得，夕阳西下水东流。
江湖魏阙已一视，孰与蓑笠无危机。遥知避世客相对，落日一谈能解围。
江南春色满姑苏，山水楼台入画图。闻道采莲泾尚好，莲花曾见六郎无。
九月清霜林木疏，广文官舍似山居。汝南只道长房事，插帽茱萸尽可书。
骤雨随风入汉关，倾都欢喜破愁颜。电光犹恐龙潜伏，闪烁馀辉绕壁间。
轻云不动日微阴，高树无风秋色深。独听暮蝉临水坐，十年林壑阻归心。
昭然明德报天休，礿祭惟馨胜杀牛。二老五侯何所诈，不归商受尽归周。
无言可对辉天地，无理堪伸夺夜光。离相离名言语道，泼天高价不寻常。
叶堆荒径草盈阡，野寺钟声隔暮烟。林下老僧头似雪，焚香洗钵度年年。
独醒难招楚些魂，时从蜑叟醉蛮村。兴来不假玻璃碗，自有随身老瓦盆。
仙人未必皆仙去，还在人间人不知。手把白髦从两鹿，相逢聊问姓名谁。
街头父老发垂肩，拄杖支颐话可怜。粔籹不甜寒具小，风光那似十年前。
德星移照入南离，物色当年已自知。大冶钧陶荷明圣，太平无处不相宜。
红晕香肌色自光，不须银烛映华堂。昔时曾照杨妃睡，变作明珠掌上看。
暂辍居留从洛邑，坐棠亦恐不多时。皇储新策闻求辅，位冠春宫更是谁。
裙长带袅寒偏耐，玉质金相密更奇。见画如花花似画，西兴渡口晚晴时。
南望家山有所思，十年谁共菊花卮。不堪远雁传书处，又是重阳送别时。
金陵市酒黑于油，公肯来寻从事不。莫道老夫归思恶，比他陶令尚风流。
轲死无传直至今，孔明曾一正人心。拔刀斫石今犹愤，何况当年感激深。
老眼逢书怯细看，抄书一事更应难。昨携如意敲新箨，右臂朝来作许酸。
欲将老眼饱烟云，深处更有藤萝扪。故人声迹应自绝，不寄一行山巨源。
楼头坐卧对青山，每欲乘飙一往还。笔兴来时云影动，山容山意总相关。
日日南风故打头，北风何事亦维舟。狂风舞乱河边柳，多少行人不自由。
不能晋室扶倾覆，尽作西方社里人。岂意一时希有事，翻令元亮两眉颦。
灌畦日暮荷锄归，满目蓬蒿夕照微。黄叶乍冲鸟语落，白云时绕磬声飞。
连环劈破两情痴，敌手那容隔眼知。几劫鸳鸯情不尽，燕飞还待落花时。
宦情侬自本来无，君亦琳宫暂逸居。西华武夷俱绝胜，可教诗卷此时疏。
长平山上紫云封，蜀老相传隐者宫。高树蔽天三十里，开花十丈舞春风。
莫言白雪少人听，高调都难称俗情。不是楚词询宋玉，巴歌犹掩绕梁声。
守岁儿童语笑频，老翁醉拥地炉春。欠伸起唤梅花说，明日平头五十人。
入门一径小纡回，百本芙蓉手自栽。寄语后来须善护，三年犹及见三开。
茗瓯对客乳花浓，静听挥犀发异同。度腊迎春如此过，不知人世有王公。
流水涓涓月一规，月中人在水心时。乾坤好景元无数，吃用今宵些子儿。
汉使徵兵诏未休，两行旌旆接扬州。试上高楼望春色，一年风景尽堪愁。
莫笑游人冷落时，风光流转不须疑。去年草色空成恨，今岁花光又满枝。
嘉谷连空指岁丰，幽潜无复有乖龙。何时浩荡风吹日，照彻阴云几万重。
东山规矩赵生成，顷者一缄传到京。有庙未应无祀典，老夫重敢告先生。
父老分明识长官，青衫绿鬓照朱颜。故知廊庙经纶意，也似鸣琴百里间。
岭南丘壑石翁家，霄汉功名老去赊。何事鹤书招不起，白云深处饱松花。
一声嘹呖过南楼，烟水茫茫万里秋。多少弟兄零落尽，且随鸥鹭立沧洲。
旧时元日羡吾庐，称寿献觞欢有馀。今日儿曹还效我，凄然事忆十年初。
传道临春昔丽华，不从陈帝入隋家。独将亡国千年恨，留下双颦寄岸花。
晋水秋沉铁钩锁，唐宫夜解玉连环。世间无限机心事，只在丹青伎俩间。
无数桃花傍水栽，水边新架佛亭台。不因桥畔僧相接，只道玄都观里来。
贾谊洛阳推最少，相如蜀郡更多才。异书且觅金楼子，俊采空归玉镜台。
井田学校竟终天，盐铁舟车讫万年。隔绝古今萧与霍，空劳孔壁出尘编。
凡圣同居亦偶然，谁知龙藏结良缘。闻公旧有谈天口，为借深潭五百年。
八法森严得者稀，管城还伴剡藤悲。欲教霜兔魂无恨，须写当时颜段碑。
宰邑归来便老成，岂知诗句是心声。细看野水无人渡，终胜蟠龙守此清。
五十年过犹作客，二千里远秖思家。春生书带窗前草，香蔼椒盘席上花。
烟云黯惨仲宣楼，荏苒年华逝水流。白首乡山千里外，满城风雨又新秋。
蜜柑二颗逢时雨，金橘盈枝更可人。借问山家那有此，新年分得下窑春。
柏舟堪向世人夸，天上高居只两家。月殿嫦娥多桂子，瑶池王母有桃花。
秋风淅淅月辉辉，又是田头放水时。坐倚老梅怡病眼，偶逢佳兴一题诗。
笔底澜翻走百川，胸中书传作丰年。自怜疲马老伏枥，绝影如公更着鞭。
亲见乌衣竹马年，如何便学草楼仙。长安名利非真趣，好趁春膏种玉田。
北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
今春喜气满乾坤，南北东西拱至尊。大历二年调玉烛，玄元皇帝圣云孙。
今年轻作东风客，愁紫愁红满故园。邂逅妖娆成一笑，待归端有几枝存。
惊人事业传三馆，动地文章震九州。老夫欲别无他祝，以愿双封万户侯。
今年新酒胜他年，味似醍醐色似泉。每向尊前忆公瑾，一壶聊寄伴开编。
冷暖无堪记昔年，生成厚地与高天。独怜趋走伤心处，落日西风洒泪前。
仙人不奈笑凭愚，来读万签东老书。劝作南窗傍修竹，时来借榻卧虚除。
沈水初烧未减香，秋风如水透罗裳。低头自刺鸳鸯绣，不道湘帘已上霜。
分明楼阁是龙门，亦有溪流曲抱村。万里家山无路入，十年心事有谁论。
意密形疏自幼闻，情深那更厌离群。人间多少双飞侣，未必如侬切念君。
蜀客春城闻蜀鸟，思归声引未归心。却知夜夜愁相似，尔正啼时我正吟。
东廓惟应更有西，兼愁南北规尘迷。廓清直到廓然处，一握清风老手题。
重重大布敌风霜，篱外桑阴五月凉。软饭一盂千万足，那知世有郭汾阳。
漠漠阴风朔气新，单于台上望征尘。世间只有边城路，白草连天愁杀人。
精神有限惟当啬，造化无心不汝私。此事安须知决择，鸡鸣勿后老人期。
时和岁稔似熙丰，腊月仙京大雪中。殿阁园林都莹彻，云河不是水晶宫。
塞北烟氛扫未开，何劳青眼过江来。道人已办游山屐，福将谁胜上马杯。
己挽卑枝当屋椽，更班枯草作寒毡。从今莫弹南飞鸟，客土安巢未有年。
酒熟招期胜士开，锦溪词伯是仙才。衰颜野老无酬对，若有新诗却寄来。
莼羹鲈鲙鉴湖风，想像依稀老放翁。惜为平原多一出，诗名元已擅无穷。
昔在桃溪少壮时，而今衰飒鬓成丝。悲欢三十年中事，付与寒窗酒一鸱。
抛却弓刀上砌台，上方台榭与云开。山僧见我衣裳窄，知道新从战地来。
马嘶残日没残霞，二月东风便到家。莫羡长安占春者，明年始见故园花。
拥节重逢楚水滨，因怜别久更情亲。烦君且莫论分手，世上知心有几人。
葳蕤帐躲剡溪藤，谁道梅花冷似冰。梦入罗浮最深处，一团春色煖霞蒸。
法王垂念严蒸苦，惠我清风白雪词。良友几年无信息，辽阳秋听鹤归时。
人世逢春能几回，区区从使寸心灰。故园花柳应依旧，万里归思独上来。
参天榕树绿婆娑，拥砌名花五色多。恨少悬珠如斗大，春来急植树波罗。
忆昔孤山雪后时，鲜鲜缟袂绝尘缁。别来何事姿容老，想过羲之洗砚池。
六祖当年不识丁，金刚一句便回程。而今一卷从头诵，犹自深更爱听经。
北岭寻花云绕屐，东湖载酒水平船。旧游零落令馀几，回首春风十二年。
偶遵令甲得劭农，词鄙唯期与俗通。乍可催科成政拙，且须忧国愿年丰。
白玉似人蒲室老，黄金如价草堂文。笔濡华盖山前月，光动石头城上云。
去年今日五更兴，旌旆翩翩度野亭。精白一心悬北极，肃恭拜表进虞庭。
春融剡雪道人家，素幅凝香四面遮。明月满床清梦觉，白云堆里见疏花。
萧萧残戍阵云平，对垒帷须棋一声。老鹳树头作人语，似言此是北秦城。
士悲秋色女怀春，此语由来未是真。倘若有情相眷恋，四时天气总愁人。
老夫昔是青城客，酒肉淋漓岂本心。还我山家本来面，数拳春笋荐孤斟。
荒郊古陌时时断，野水浮云处处秋。唯有河边衰柳树，蝉声相送到扬州。
拈椎竖拂事非真，用力端须日日新。只么虚空打筋斗，思君辜负百年身。
杨柳依依画角吹，大刀身重鞚频欹。去时小妇缝衣袖，归日燕支拥绣旗。
临池闻道学书成，已许家鸡胜伯英。雪竹霜毛分一束，开包何异五侯鲭。
秭归城邑昔曾过，旧识无人奈老何。独有凄清难改处，月明闻唱竹枝歌。
试问枝头知未知，岂堪惆怅忆当时。洛阳箫管终难尽，只是人心有盛衰。
未仕宁论马少游，虚名非复韩潮州。祖师若问西来信，为说苍头与白头。
石门有路建隆初，树老崖荒路欲无。我以多生岩下住，到门先记石于菟。
宝箓金签灿几筵，子云正是草玄年。石渠天禄如林士，同校宣和道藏编。
饱玩青山性所耽，晚从平远寄茅庵。年来苦被前村隔，又拟移家更向南。
断蓬衰草匝江皋，点点鸬鹚下小舠。入夜冱寒人语少，满滩烟水月轮高。
孤村远浦接微茫，处处经行看插秧。却忆年时住家处，藕花无数绕林塘。
洛花移种到松江，国色天香内样妆。老里懒边无好思，为渠觅句却穷忙。
洛阳宫殿锁晴烟，唐汉以来书可传。多少升沉都不见，空馀四面旧山川。
单鸠唤雨双鸠晴，池上柳花纵复横。好风忽卷读书幔，及君到时春水生。
忱词新沐管城枯，夜启天门玉锁鱼。借得丰年三尺雨，此郎那解世间书。
不杂商山绮与园，生涯占得小桃源。平生隐德知多少，跨灶诜诜已六孙。
僧舍生涯只且然，养他行者不须钱。龙潭莫问僧参得，吹灭灯时各自眠。
万壑千岩照眼明，中天苍翠扑檐楹。凭栏四顾皆秋色，疑是山阴道上行。
裁就霜纨未副挥，濡毫欲下更迟迟。昔游尚记芜湖夜，把酒中秋见月时。
病躯自觉海天遥，瘦马谁教作意跳。也是诸侯老宾客，不妨造物恶相撩。
明年丹诏下枫宸，定有英材起海濒。勉取梁公旧衣钵，从今人说两庚辰。
行边使者几时回，寄我清风欲满怀。已把十诗镌乐石，为公满意落新斋。
懒性作书非所便，忆君回首漫悠然。如闻有弟忽相觅，复道诗简见附船。
茅舍疏篱护土阶，石梁流水绿于苔。吾家东里真相似，会儗归时候子来。
湖光平接碧天开，浮世笙歌下往来。个是蓬莱真绝顶，如何只道小蓬莱。
河边冲雨客行难，片片浮云傍马寒。西去问津头欲白，莫令年少路旁看。
小斋无地种黄花，酒熟邻缸不我赊。惆怅无情秋已老，夕阳高树噪寒鸦。
雪白朱红已万枝，年年长恨失花期。莫嗟飞雨淹游棹，却赖春寒发较迟。
燕国将军善主盟，新封诗将一军惊。范家老子登坛后，鼓出胸中十万兵。
洞庭天阔月横斜，浪打风惊自叹嗟。少日风光君莫问，至今情性似杨花。
北堂犹绿旧时萱，寒暑无繇复凊温。戏彩岩边白云下，慈颜彷佛尚如存。
寒露盈盈满道傍，只看浮艳更无香。情知不带飞扬性，谩逐东风上下狂。
花落轻寒酒熟迟，醉眠不及落花期。愁人相忆春山暮，烟树苍苍播谷时。
年少刘郎初见时，似笑东风三两枝。刘郎白发欲再见，前溪落尽迷佳期。
四卷楞伽几上安，而今老去懒能看。庭前桂树花开未，分别西风信鼻端。
可奈风埃老客游，故山归思日悠悠。轩裳结裹非吾事，野性从来在一丘。
阿母衰年赖有儿，儿今不幸母何依。母恩难报儿心苦，万岁千秋不尽悲。
竹亭花径小阑干，绿酒新诗且共欢。浮世相逢须尽醉，青云都向命中看。
人间冉冉混尘埃，身后身前事莫猜。早悟劳生皆是梦，当时悔向梦中来。
一阳萌动黄宫下，正是寒威合海时。闭户先生莫惆怅，雷行龙跃定前期。
雪霜哀鬓拔还生，桃李新园长未成。五十尚能胜六十，今年又灭去年情。
卜吉崇岗思怆然，双魂同閟昼如年。山中细草初回碧，庐墓人啼血色鲜。
珊瑚七尺射吴天，十万骊珠颗颗圆。解道人间饶异宝，老夫亲自见沈渊。
六月炎天千里移，不期繁蕊便盈枝。向来浑是西垣客，忆得看花草制时。
病来无力与春争，看尽花开草又生。莫道东君不识面，旧红新绿也关情。
风中的皪月中看，解作人间五月寒。一似汉宫梳洗了，玉珑璁压翠云冠。
早讶年年狂士来，每来亭上独徘徊。山应又喜添知己，去后山容似死灰。
天不高兮海不深，白云飞处定关心。蒲鞋难上时人眼，那更西风叶落金。
月落山时鱼鼓鸣，华堂不动夜来灯。人间扰扰方多事，谁似炉间白发僧。
东风一纸平安信，闻道黄岗春已来。传语吴生好看客，梅花应似去年开。
何年落月挂苍山，长似瑶梳插翠鬟。拟琢半轮营魄处，莫教如玦只如环。
海岳庵头接翠峰，苍松两两似游龙。要知米老骑鲸去，谁把云山写淡浓。
真隐闲从鄮县来，三山仙蕊眼中开。此身自有华阳洞，肯学秉阳叹老槐。
北阙岧峣号穆清，北山迢递绕金城。四时物色图丹壁，翠辇时临喜太平。
雨蓑烟笠老江湖，回首人閒万事疏。不向市桥鱼换酒，似闻官路有徵车。
西番画法异常伦，如雾如烟总未真。酷似少翁娱汉武，隔帷相望李夫人。
秋声月色饶江云，携壶相呼有近邻。今宵拚得借榻睡，此时共作无怀民。
花残如霰落纷纷，紫陌空遗翠幰尘。𫛴䳏枉缘催节物，年华不信有伤春。
只把双珠学道功，可占椿算与萱同。平反阴德知多少，尽在慈祥岂弟中。
门对龙湾雪未消，乱山寒日思迢迢。道人神气如春酒，自倚梅花品玉箫。
餐英人去已千年，留与先生泛酒船。昔日避谗今避世，黄花独识两翁贤。
何须问我道成时，紫府清都自有期。手握药苗人不识，体含金骨俗争知。
非关色相与声闻，此意如何举似君。真马不须鞭影露，本来谁道有迷云。
斗帐氤氲沈水烟，蛾眉那得带愁眠。镜中莫倚人如玉，枕上真成夜似年。
酒恶时来漱浅溪，玉池汩汩自生肥。游鯈岂解吾曹意，聊复蓬头坐钓矶。
厨船进食簇时新，侍宴无非列近臣。日午殿头宣索鲙，隔花催唤打鱼人。
去雁声遥人语绝，谁家素机织新雪。秋山野客醉醒时，百尺老松衔半月。
杏花枝头蛱蝶飞，似郎游冶忘归时。杏花落尽蛱蝶去，郎不归来向底嬉。
拾得柔条弄浅波，清风吹断采莲歌。又移小艇前汀去，莲叶稠时柳叶多。
黄金芽嫩先春发，紫碧团芳出焙来。闻说采时争节候，喊山声动甚惊雷。
一年最好早春天，风日初和未脱绵。坎坎圆鼙赛神社，翻翻小伞下湖船。
花头巡检骂贼死，蓬首女儿骑虎号。安得邦人百世祀，巍巍忠孝配颜曹。
一冬飞雪又将春，能报年丰不救贫。我亦曾闻散花手，不知天女意何勤。
重子杖藜非厌贫，秋林红叶颇如春。交游未必在杯酒，正是老年无故人。
百里能将济猛宽，飞蝗不到邑人安。至今闾里逢灾沴，犹祝当时卓长官。
牵经引礼人谁听，是古非今世共憎。何似对花倾绿酒，自歌一曲醉腾腾。
新莲乍出即昂头，叶底红菱不解浮。菱角沉泥终暗老，莲花落尽即漂流。
山木无端又一秋，夕阳和影上扁舟。旧时十二峰前路，惟是猿声共客愁。
灵苗移自明珠浦，培灌经年花未蕃。漫把国书方国器，识之难似种之难。
少时凭酒剩狂颠，摘宿缘云欲上天。才尽气衰空自笑，一杯才放已颓然。
茫茫今古大棋枰，兴败输赢局局争。毕竟有时双歇手，回头一笑枉生情。
孝肃以来风力少，今龙图是恕斋公。凭谁为请南山判，两个道人争一蓬。
行尽孤山碧四围，春光和暖恰相宜。微风披拂香来去，正是群芳烂熳时。
内家金像出蓬莱，千叶莲花玉作台。试向白毫光里看，圣人前世是如来。
不堪华发半头生，老去偏添爱嫪情。新得家书来报喜，旧时龟子绕床行。
连宵草色雨中池，拂地垂杨压水枝。倦倚阑干检官历，忽惊春到已多时。
平湖八百里多奇，君曾纵赏无馀遗。不知风月谁为主，夷犹未必如当时。
情闲有时被物恼，即无恚怒亦生嗔。频来语燕如疑主，独立鸣鸠不怕人。
半生冰蘖千年事，一姓功劳五月孤。此日光辉何所似，试看秋月照西湖。
露桃香泛冷胭脂，低映相思玉树枝。看取广寒宫殿去，涌金香泛月来时。
穿山深径如行巷，拱道乔枝欲化龙。开辟从来年代远，不知过尽几人踪。
蓍囊药笈每随身，问病求占日日新。向道不能渠岂信，随宜酬答免违人。
侧影频移未退朝，喜逢贤相日从高。当时不有樊姬问，令尹何由进叔敖。
悲欢回首两茫然，忆别龙门又半年。应是旧时歌舞处，和风开冻一层天。
铿铿千古峄山桐，金石声来造化中。谁道元和无复致，为君堂上起薰风。
扶杖追凉看稻花，不烦轧轧踏沟车。残年无以酬公上，长作输租第一家。
石头细路长苍苔，古木阴阴宝刹开。莫道山中无惠远，时时人访虎溪来。
曲生有理何曾浊，公子无肠却最佳。罗馔宁同富儿饮，带糟聊慰老饕怀。
堪怜四世老箕裘，白发萧萧亦壮游。尘世相看成独往，几人端不为身谋。
太一峰前是我家，满床书籍旧生涯。春城恋酒不归去，老却碧桃无限花。
井气蒸云湿石栏，白头道士自烧丹。开门风带琴声出，一阵松花满醮坛。
流水无情去不还，白杨青草满前山。古今多少兴亡事，人自劳劳亭自闲。
钱塘江上月如眉，杨柳新生二月时。貌得当年美人面，东风一曲丽春时。
江南处处烽烟起，海上年年御酒来。如此烽烟如此酒，老夫怀抱几时开。
目送愁云尽日愁，寒来著破旧貂裘。凭谁说与西风道，留取花间点缀秋。
径萦蛇腹不嫌纡，花蔓玲珑画不如。太子布金祇树老，一锄无地可藏愚。
日影穿波跳碎银，波光弄日走寒星。一时飞入船窗里，万草千花变未停。
孤筇冒雨出山去，应与道人增笑声。永愧萧萧碧岩下，衲衣清散自经行。
避妒含羞作态迟，等闲虚度上春时。东风已到垂杨树，倚赖清香欲告谁。
此山罗汉极□常，当日威容俨在堂。谁信盗中诚有道，智过君子实难量。
松筠深处访潜溪，唐相当年卜隐栖。必竟主人归不得，只教游客驻轮蹄。
蟹眼双瓶只十钱，挑来大北白云边。一城争饮因甘冽，不道仙羊有别天。
江头片石星霜老，古昔曾经砺太阿。可惜英雄收不得，年年风雨倩人磨。
长忆江湖看雨时，插天挂尾玉龙垂。归来老手今无用，养小鱼虾掘小池。
一竿潇洒玉玲珑，湘圃淇园在眼中。过客莫嫌枝叶少，才多枝叶便多风。
太平池馆乐游原，昔日繁华今几存。祓禊年年人尽乐，野花开遍水潺湲。
避世成仙岂怨秦，翠霞丹霭景长春。不因野水流花出，此地何由识晋人。
中秘同书忆段郎，江东渭北云苍苍。南皋问讯知无恙，老我头颅已尽霜。
碧池万柄青荷叶，相映茅斋水雾深。满酌君家琥珀酒，时时扶醉过花阴。
论文尊酒意欢然，蜡炬高烧夜色鲜。得婿端同权相国，传经更似老韦贤。
一自开残上苑花，十年春色老京华。临风滴尽伤心泪，悔杀从前愿有家。
佛心之子毒蛇心，欢喜无端变作嗔。五处住山开毒口，不知喷杀几多人。
莫道逝川波自平，莫道凫鹥元不惊。白发营门二千石，几回霜月送鞭声。
团团特石凿灵龟，口内喷流世莫疑。造化始知心所有，几人到此乱针锥。
平生不识陈惊坐，传得新诗喜失床。闻道明珠犹满眼，烦君为我一倾囊。
田文夜半至函关，鸡未鸣时去路难。不是三千珠履客，如何秦地得生还。
石桥流水拍长堤，半似苕溪半剡溪。一自主人题柱别，年年春色灞陵西。
网户珠帘经几春，缕衣歌扇化为尘。随风惟有台前柳，犹胜当年缓舞人。
花暖江城斜日阴，莺啼绣户晓云深。春风不道珠帘隔，传得歌声与客心。
斯道天开万象陈，根荄枝叶总吾真。诸君欲问传心者，请听街前击瓮人。
竹梢风露松梢月，未抵吟丞气味清。笑问两年何所得，锦囊诗重俸囊轻。
冰玉摩尼如鹄卵，大千世界倒悬中。何人提向江头照，照见神州一半空。
青山涧底结阴阴，老大还无用世心。张洞西边煮茶灶，山灵虚闭白云深。
一年身寄水南村，谁把禅床一席分。去住随缘本无意，道人踪迹似孤云。
百计寻闲不得闲，功夫那取片时闲。谁知九日龙山客，却被秋光冷眼看。
丙午峰前翠作堆，白云深处现楼台。老僧法地有神力，能使凶徒念佛回。
三峡狂澜吼似雷，老人归路兴悠哉。南方龙象争相庆，夺食驱耕人又来。
绵绵渺渺楚云繁，万里西归望国门。禅子初心易凄断，秋风莫上少陵原。
欲呼弥勒下天宫，云叶森森意已浓。尘世为霖消底物，葛陂龙是向来筇。
不违旬日便开尊，底事今年静掩门。一十二番三五夜，独留明月到黄昏。
东林曾疏涅槃疑，石木苍苍雪满池。弟子何人更都讲，山猿犹似听经时。
石里烟云护洞天，一条流水狭通船。金华仙子如相见，应问人间是几年。
院落秋深数菊丛，缘花错莫两三蜂。蜜房岁晚能多少，酒盏重阳自不供。
此老当年枉出山，虚名犹惹在人间。何如天隐无名者，直把泥丸早闭关。
举矢欲向天狼时，草木零落美人迟。中年新知旧别意，悲乐相忘荃独宜。
小小茅亭面面寒，玉花能薄雪花乾。今年不是开迟著，等得群花比并看。
官忙刚得夜深眠，除夕它乡更惘然。贫病谩怜犹故态，儿童浪说庆新年。
卢橘花开枫叶衰，出门何处望京师。沅湘日夜东流去，不为愁人住少时。
高轩过我不停轮，风袂飘如出岭云。渭北江东无尽意，何时重得细论文。
下帘宴坐自焚香，酒力醒时冬夜长。忧国寸心应未炉，夜深频起看天狼。
十年慷慨见情真，燕市歌残谊转新。可爱异乡行乐好，归来翻作隔江人。
自恨寻芳到已迟，往年曾见未开时。如今风摆花狼籍，绿叶成阴子满枝。
朝来又入扬州郭，千万中人识者谁。唯有来嵩曾画我，依稀见似昔年时。
一派宫商石壁中，此腔不与世人同。分明水府真韶乐，几换兴亡曲未终。
少微星动照春云，魏阙衡门路自分。倏去忽来应有意，世间尘土谩疑君。
清閟高人一散仙，常留遗墨世间传。当时曾写相思意，谁信如今重惘然。
莫叹吾家似磬悬，资生犹有卖文钱。不知万落千村里，多少人家绝火烟。
雪从庾岭梅中尽，春向隋提柳上来。多少园林正萧索，纷纷争逐趁时开。
瀛洲风月十年馀，东出云堂典郡符。更到烟霞最深处，分明景物是仙都。
城下沧波去不停，城头吹角作边声。去年此夜深闺月，今向兴州山上明。
我向青山学懒慵，君还古寺振高踪。他年法雨诸天集，惊起潭中久卧龙。
儿童冬学闹比邻，据案愚儒却自珍。授罢村书闭门睡，终年不著面看人。
万里关山过险巇，风廊聊此憩权奇。天开径上从兹始，想见长鸣振鬣时。
四海名山曾过目，就中此景难图录。山前向见白头翁，自道一生看不足。
近闻僧说宜黄寺，一道松门夜不关。投老有禾三百把，亦随君去住梅山。
漳河西问主人餐，釜里黄梁醉后看。闻道吕公曾一梦，自怜驱马过邯郸。
少作花头多作丛，十分能有几分红。春工自不容人力，抱瓮穷年笑此翁。
翠筱娟娟古木秋，山林𨚗复网罗忧。随时饮啄随枝宿，莫向西风叹白头。
莫年何处是菟裘，逆帽黄尘子更愁。开卷只今先有谶，晚烟寒苇两沙鸥。
吴歌但少玉童双，且尽仙家酒百缸。一枕梅花清梦远，不知夜卧白云窗。
清茶相对饮山卮，忆在西峰寺里时。今日云深无好伴，涧松独看挂猿枝。
幽人屋近梅花住，载酒呼童出每迟。误向花间问春色，不知春在未开时。
数尺游丝堕碧空，年年长是惹东风。争知天上无人住，亦有春愁鹤发翁。
春浓已伴客愁浓，门掩雨馀江上峰。莫道夕阳无一事，远颦眉黛更千重。
明镜佳期故未忘，月圆人缺恨何长。阳台朝暮谁为主，梦里时时怨楚王。
诈腐为阉几十春，朝欢暮狎宠无伦。休分长信并文信，假父如今又象真。
读了残书不奈闲，挼挲老眼傍阑干。吟成白雪知何补，未有功名与世看。
檐间秋雨时一滴，绝似汉嘉方响泉。不听此声三十载，梦回搔首一凄然。
桐阴如盖午风凉，沉水香消白昼长。触手残编随意看，一时书卷乱堆床。
蝶老花残燕不归，酒阑香尽客来稀。多情只有黄昏月，依旧清光照琐闱。
致主跻民道未完，白衣卿相且盘桓。龙头已是输君早，更向麒麟阁上看。
众草风来俱掩冉，惊红骇绿斗年芳。崇兰秀发北窗下，燕坐时闻自在香。
壶公饮酒酒初干，谁道壶中天地宽。幻出楼台成五色，飞来日月是双丸。
曲房深院草萋萋，不见娇莺满树啼。惟有秦淮旧时月，夜深相送板桥西。
一径萦纡入杳冥，望川亭迥夕阳明。欲知眼界宽多少，放出秦川似掌平。
种豆燃萁地力劳，更将菜甲压豨膏。豪家粔籹消多少，切莫煎熬到老饕。
五柞宫中过腊看，万年枝上雪花残。绮窗夜闭玉堂静，素绠朝穿金井寒。
朝来树下问相思，红豆今年发几枝。不是愁心千万种，何缘都作泪珠垂。
长风萧飒起毫端，雪干苍苍几岁寒。黑入太阴云雨合，就中疑是老龙蟠。
康庄车马沸骈阗，直欲辕攀挽不旋。空使州人行砥道，眷言相顾却潸然。
少年词赋拟凌云，岭外愁为两地分。明日听猿经古墓，且将双泪吊刘蕡。
莫怪寻春意欲颠，水边林下辄留连。等闲别却东风去，欲识东风又隔年。
多作恶诗供世笑，晚持孤论谁予同。才名压倒豁□老，官职火迫乖崖翁。
蜀道寒轻水木清，峡中无复杜鹃声。归期正是春风暖，任向空山叫月明。
门向山城静处开，更无一点旧尘埃。葛藤尚忆龙溪老，拄杖横担便可来。
帘压浓寒昼掩门，沈香火暖澹氤氲。旧时衫子浑无用，剪作仙家百衲裙。
崇兰满室坐飞香，十二楼头白玉堂。自是宣和词赋手，莫将年少诧周郎。
联翩衔尾下深溪，又是当年竭泽时。玉烛均调何日是，舂陵三叹次山诗。
望前一日正芳春，我祖当年庆诞辰。奕叶有孙同此日，吾门他日宠光新。
几年相约在林丘，眼见京江更阻游。遗我珠玑何以报，恨无瑶玉与公舟。
闻道新词三百首，燕赵传无一字讹。闽中久断人游迹，岭外今知子夜歌。
明光览赋为终篇，政恐前身是汉贤。何似高门挂弧矢，汉家此日恰新年。
城子河边委乱尸，河阴血肉更稀微。太行南北燕山外，多少游魂逐马蹄。
学写曹娥未就时，闲来只爱弄花枝。何当结得樱桃子，不负春风作意吹。
浅为玉茗深都胜，大曰山茶小树红。名誉漫多朋援少，年年身在雪霜中。
汉贼从来难两立，蜀川偏据未为安。只教千有余年后，五丈原头秋夜寒。
长汀草色恨连天，一片飞红涨绿川。寒入湘帘君又去，只随燕子过年年。
入门金像欣然笑，笑我津梁老此生。兜率天中观自在，不知贤剑也求名。
带宽非复昔年腰，颊上馀丹日日消。切勿更为儿戏事，解猿放鹤各消摇。
不沦鬼录不登仙，游戏杯觞近百年。小市跨驴寒日里，任教人作画图传。
石勒童年有战机，洛阳长啸倚门时。晋朝不是王夷甫，大智何由得预知。
一身憔悴对花眠，零落残魂倍黯然。人面不知何处去，悠悠生死别经年。
天迥孤帆隐约归，茫茫残照欲沉西。寒鸦散乱知多少，飞向江头一树栖。
人民城郭尽皆非，鹤去千年更不归。惟有只今辽海上，一年一度雁飞飞。
当家父子亲分付，不比黄梅万里来。不解当年明上座，岭头言下却空回。
十方同是一空虚，饮啄随时祇自如。旧日事来长是笑，而今和笑没工夫。
绣衾霞褥卧徘徊，啼尽天鸡唤不回。无限悲欢十年事，一宵齐向梦中来。
巧胜金花真乐事，堆盘细菜亦宜人。自惭白发嘲吾老，不上谯门看打春。
青山中有一道士，独卧烟霞昼掩扉。踏雪叩关知意重，拥炉相与话真机。
陈根未作去年花，天宇空明雁影斜。忽上溪桥见颜色，不施朱粉似东家。
陋巷箪瓢乐所居，雅情真与世情疏。杏村雨过春丸药，竹户晴开昼读书。
梨花雪白海棠红，诗酒笙歌岁岁同。不道世移人事改，野花无数领春风。
水晶千尺护龙宫，白马南归幻力同。贝叶岂因霜气老，千年红又万年红。
路旁野店两三家，清晓无汤况有茶。道是渠侬不好事，青瓷瓶插紫薇花。
苍崖清涧竹婵娟，紫阁丹楼磴道连。我是梦中曾到此，故将香火记他年。
晓折寒蔬野圃间，荒林深处有芳兰。世无贤士纫为佩，犹有幽人日取餐。
山堂争似草堂清，俗事随人百种名。赖有四窗春茗在，瓯中时看白云生。
梦断纷华几岁年，烟云况味只萧然。草玄笔砚消长昼，今雨都忘旧雨船。
华颠老去几霜秋，知处元应不奈愁。但得稍分花到眼，谁能更觅地埋忧。
生后至和嘉祐时，老身犹及见淳熙。都忘满镜星星发，带了春幡便出嬉。
老饕八十再生牙，烂嚼虚空吐出滓。点缀玲珑岩下草，枝枝叶叶是昙花。
城上层楼北望时，闲云远水自相宜。人人尽道堪图画，枉遣山翁醉习池。
青山无负谢玄晖，病入新年药力微。睡起不知春早晚，桃花飞后柳花飞。
烟水何曾息世机，暂时相向亦依依。所嗟白首磻溪叟，一下渔舟更不归。
人间万事尽浮埃，顾影穷游莫倦陪。吴王百世不复在，祇有九仞郊天台。
依然山色与溪声，岁月峥嵘祇自惊。独有老农能耐久，路傍犹说长官清。
由来佳节载南荆，一浴兰汤万虑清。仙苑此时收百药，炼丹飞石保长生。
囊有清诗无一钱，夜窗翻倒谩妨眠。荆溪溪上长回首，不见音书已二年。
当时十五正娇妍，选入宫中二十年。谁料祇今三十五，舞靴未蹋玉阶前。
畴昔九死干典刑，谁言复过流光亭。关河向人两鬓老，敢与杨柳论青青。
劝农冠盖出江干，马上东风觱栗寒。珍重春衫唾花碧，画眉狼籍道傍看。
点缀春风只一枝，此花犹是半开时。更令老杜如今见，便是无情也赋诗。
剑客重寻眼翳生，至今孤露不堪闻。老韶直下能扶起，十□精神减八分。
紫极清坛道士家，闲骑白鹿弄云霞。萧台旖旎金光草，春殿虚无玉树花。
一曲霓裳失太平，渔阳鼙鼓暗风尘。君王只识杨丞相，不识平原老守臣。
今岁看书眼觉昏，忆君待酒只销魂。临漳姑孰五千里，怀抱何时得再论。
老去今秋迹转孤，怜君幼女似童乌。穷通何事关渠甚，便问明朝有试无。
庭前一架已离披，莫折长枝折短枝。要待明年春尽后，临风三嗅寄相思。
数点枝头黏白玉，一年春意动黄钟。为渠拚受风流罪，只恐风流不到侬。
窦姬欲赵误至代，昭君色妍还作丑。信知天命不可移，举世奔趋果何有。
小来同在曲江头，不省春时不共游。今日江风好暄煖，可怜春尽古湘州。
镜留雪鬓暖消无，春到梨花日又晡。移取扶桑阶下种，年年看长碍金乌。
灯前忽见季夷诗，泪洒行间不自知。醉别西津如昨日，露晞沤灭已多时。
出处于人不偶然，当时已报赤城缘。丹青有笔谁能画，圣则堂前月满川。
落梅秾李趁时新，枯木崖边一任春。尚爱乡音醒病耳，隔墙时有卖饧人。
夕阳原上两三家，行不逢人只见花。正是一年春好处，春风应怪在天涯。
遥闻鼓吹出城闉，露冕褰帷意在民。父老莫疑频驻马，使君那顾采桑人。
月满高林水满湖，金仙有道未全孤。重归宰辅头还黑，为写无生说法图。
朝看玉魄绕枝柔，暮对清光傍叶流。何事楼头杨柳月，长年只在保安州。
先从攒殿拜昭慈，尚想从容镇事机。九十三年神驭邈，架椸犹是旧裳衣。
拂面南风午更频，林间高阁望车尘。紫霞杯里千年酒，且作花前半醉人。
同为时用楮先生，万事须臾点化成。寄语先生幸相避，不须黑白太分明。
迢迢亲舍白云下，长日登楼思有馀。代谷燕山空说近，经时不见一封书。
一庵春静绿萝舒，拂拂香风宴坐馀。只恐乘云沧海去，未应池水老鲸鱼。
玉片鳞鳞月一方，能于暗室泄天光。有时急雨敲诗梦，尚带波涛海气香。
绿绮琴声亦是媒，人间那得长卿才。白头吟罢重欢好，也似长门一赋来。
江海清明上下兼，碧天遥见一毫纤。此时只欲浮云尽，窟穴何妨有兔蟾。
暗空雾雨无时已，卷地风雷却是晴。九十老翁更事久，寄言儿女不须惊。
道傍杨柳已栖鸦，几度春深未到家。城北城南干树雪，行人马上看梨花。
泽国风霜十九年，子卿和雪啮寒毡。疾羝不向斯时乳，令我披图意惨然。
小市初晴已过春，朱樱青杏一番新。灞陵老子无人识，暂借邮亭整角巾。
牧马场边苜蓿香，回龙宫外树苍苍。当年骏骨今何处，曾被金鞍侍武皇。
海珠江头披绿蓑，春风秋雨共渔歌。而今钓艇横江浦，鳣鲔年来柰尔何。
日脚初低树色高，晚凉微动鬓萧骚。乌头作风白头雨，处处欢声停桔槔。
旋溪不杀真龙子，学道三年蹑太虚。今古报恩人亦有，不知谁有腹中书。
笋蕨春肥养道颜，劳师石火煮松间。饱餐香积伊蒲饭，又遣啼莺送出山。
雪花飘乱同吟处，蜡炬光残密语时。今日风光容易别，天门信使好相迟。
绿径平平摆地尖，花毬亭下总相兼。时来奋击争多胜，格令输赢不畏严。
太湖渺渺浸苏台，云白天青万里开。莫道吴中非乐土，南人多是北人来。
香遍东园花一枝，寻花觅路忽成迷。先生莫道心如铁，喜气朝来横角犀。
坐我高斋笑语新，此时归思浩然生。不因乘兴一来往，争识孤云物外情。
心如野鹿迹如萍，谩向人间性一灵。往事不知多少梦，夜来和酒一时醒。
昔年曾伴董娇娆，长把春山笑倩描。今日梁园空见画，鸟啼花落鬓萧萧。
夕阳门巷落花频，老去能逢几度春。两日无诗方怪懒，一声啼鸟又催人。
欲晓江头杖策徐，一峰西去众峰趋。不知林里犹僧寺，少立忽闻敲木鱼。
雷轰叠鼓火翻旗，三翼翩翩试水师。惊起黑龙眠不得，狂风猛雨下多时。
姣服时妆色色新，东邻逐队过西邻。红蛮笺帖通名氏，刚进厅前就转身。
当年踪迹困泥尘，不意乘时亦化鳞。为报乡闾亲戚道，如今席帽已离身。
卢仝茅屋面桃李，杜老草堂依柳梅。我欲四时相照映，小窗时对此君开。
款款鸣桡话会溪，好留馀迹向新诗。正贪绿水青山胜，恰值风恬浪静时。
排比铺张特一途，藩篱如此亦区区。少陵自有连城璧，争奈微之识珷玞。
莫辞官小路间关，趁取春风稳着鞭。无限清时推毂手，冲天何必待三年。
烟霭空濛江上山，晴时不及雨时看。沙鸥笑杀亭前客，有底忙时不倚阑。
白玉丛边碧玉流，见花无复为花羞。春风细雨溪山路，洗尽去年今日愁。
雨未来时思只清，岂无高兴向新晴。祗应当日名亭意，偶听圆荷叶上声。
桂影扶疏漾碧流，高人归隐坐垂钩。乾坤空廓心无际，雨笠烟蓑老即休。
何人把酒送扬舲，定复从容柳下亭。共说归时柳阴合，与君衫色斗青青。
江北江南一道兵，匆匆据石各论情。功成与尔游沧海，此语当初是至诚。
闲将绿绮弄清音，招得青山作故人。烟霭谩呈千样巧，松篁长贡四时新。
阿梅笄岁得同欢，懊恼情深解梦兰。莺语轻清花里话，柳条柔嫩掌中看。
周礼宏深熟讨论，鸾舆造请亦登门。虽居异壤人争慕，纵阅千年书尚存。
编摩有诏集时髦，隐索旁搜不惮劳。大典告成呈进了，中官传旨赐宫袍。
采采黄花定满枝，东邻西舍共襟期。银瓶注酒清于玉，醉里题诗看少谁。
祝尔区区万里身，锦书回寄莫辞频。而今塞北看双翼，多少中原失意人。
昔日郎君今刺史，朱元依旧守朱门。今朝竹马诸童子，尽是当时竹马孙。
不徒卓屋在岩阿，前后丹成亦已多。三十馀年勤累行，几时跨鹤上空歌。
愁看直北是长安，云树深深碧殿寒。心折此时无一寸，梦魂不到关山难。
一路松林接海天，荒陵不见见寒烟。年年寒食无寻处，空向春山拜杜鹃。
江北江南水一涯，迷楼结绮两堪悲。雷塘草绿人安在，曾见黄奴坐井时。
汀渚谁家尽自疑，悬愁渔火隔江知。飘零亦是前生果，不羡鹪鹩老一枝。
处士孤怀少往还，平时一刺字多漫。能容著帽挥谈拂，可见高人礼数宽。
庭训看来字字真，老于吟咏转精神。沧洲吾道平生语，不道苍生望在身。
春水满田如一湖，入田放艇看鹅雏。女郎祠下野花杂，老子门前沙树孤。
古柏林间小剑仙，云鬟低绾亸轻蝉。愿持天上长生箓，来祝东朝亿万年。
重招野老了残棋，竹杖将行又故迟。不是韬光莺燕怯，署寒如水病难支。
茶罢焚香独坐时，铜龙水滴漏声迟。夜深欲睡问童子，月上梅花第几枝。
一派清江两岸平，湿云将雨暗柴荆。十年一觉荆州梦，通济江头沌里行。
身已为民与世疏，的无一步离村居。昨朝出郭迟公至，废了窗间数叶书。
百幅轻明雪未融，薛家凡纸漫深红。不应点染闲言语，留记将军盖世功。
来时风浪夜喧惊，归去潮波枕席平。非是波神有分别，故教清昼看寰瀛。
世事多虞念履冰，旧交零落半晨星。何当早遂投簪愿，来共山中结草亭。
老洪作语惊一世，笔力可敌千人军。足下马驹今复出，纵横踏破岭头云。
波流茅靡正堪悲，能洁能污墨子丝。冬令自玄梅自白，此花还有独醒时。
谢安高卧向东山，白傅分司雒水湾。宾朋歌舞欢娱处，只在山光水色间。
君从城郭几时还，知我肩舆夜过山。多谢有情思晤语，五更追送到溪湾。
三月花开雪满枝，肯将春色让黄鹂。它年调舌如能语，休语开元夜雨时。
棱棱襟襫梦难成，又听鹃声更恼情。叫道不如归去好，蜀天何处是归程。
道理初从纸上求，因而处世得优游。于今但阅人间世，自有文章笔下流。
江上双台俯白云，子陵风节古今闻。皋夔熙绩唐虞世，精一相传在典坟。
危楼向暮倚层空，故岁今年不得同。记取合沙元夕节，满街箫鼓雨兼风。
小盘和雨送酴醾，瘦怯东风玉蕊稀。岂是书窗少培植，大都香足不须肥。
吾慕斯人不以官，会昌一梦中兴间。何须更作穷愁志，秋雨长时睡正闲。
五槐浓绿荫门前，东宇西房数十椽。不是衰翁买屋住，归时留作雇船钱。
浮香亭下几株梅，曾是宗英太守栽。宾主两魁黄阁老，发挥全待后贤来。
曾为深冤无处雪，长年江上哭青春。平林雨歇残阳后，愁杀天涯去国人。
欲将何物供斋盂，惭愧初无乳与酥。灭尽世间颠倒想，元来烝鸭是烝壶。
院宇秋明日日长，社前一雁到辽阳。陇头针线年年事，不喜寒砧捣断肠。
一从同辇辞君宠，已分齐纨赋妾诗。别院花红休怅望，亦曾开在阿娇时。
韩慥林开妙不传，请君自算小行年。公卿谁是挥金者，大半将诗准卦钱。
何处烟波满钓翁，桃花流水各溪红。而今合是唐虞世，都在尧天荡荡中。
住入山深涧水穷，白头梦不到侯封。巴邛橘老人应换，二老如今不再逢。
弋缯安足致冥鸿，自是兼怀翊赞功。漫说壶关有遗老，望思台上已秋风。
十年两度看山来，云琐融峰特地开。办取篮舆穷胜处，南边无事岭头回。
出没狂踪数日迷，传讹新事惑深闺。三姨误受君王谑，不道人间有达奚。
画师不作胭脂面，却恐傍人嫌我真。相逢莫道不相识，夏馥从来琢玉人。
中峰道士蕊珠丹，曾与神仙玉炼颜。见说醉来烧隐诀，药炉萧瑟卧空山。
故人春梦谁复见，故园梨花二月天。丁祝主人时醉赏，荆州寒食又经年。
世味渐阑如嚼蜡，惟诗直恐死方休。四时风月元无尽，万里江山更拟游。
云寂露凉丛蕙悲，意衔情恨隔年期。残机夜歇金萤度，怨女啼春玉箸垂。
平生家住灞桥边，别恨离愁总被牵。轻薄老来犹不减，落花时节尚飞绵。
老胡密语已乖张，迦叶何曾解覆藏。口耳到君俱丧尽，又还家丑外边扬。
沙陀行尽见南山，过却中京更少寒。欲寄梅花无处觅，祇将书去报平安。
三军如雨马如飞，万象森罗栱太微。古道养军为一日，虽然郊宿俨廷闱。
五彩龙文瑞气横，少年天子御天行。定知宴语从容后，询遍闾阎困苦情。
藜苋搜肠老欲枯，年来冷釜已生鱼。三钱斗米待明日，预办平原乞米书。
五月榴花照眼明，枝间时见子初成。可怜此地无车马，颠倒苍苔落绛英。
昨宵初学颂金经，围匝多人白玉屏。不觉旧腔时露出，急敲声磬盖人听。
浮世浮名能几何，青山满眼少年多。有时扪虱独搔首，目送归鸿笑复歌。
紫陌笙歌簇禁烟，几年无此好晴天。画桥日晚游人醉，花插满头扶上船。
孝感坊中孟氏邻，为亲写竹倍思亲。百年霜露凄其意，不独当时泣笋人。
杨花榆荚满天飞，九十风光别我时。凫鹜成行报公事，簿书中作送春诗。
一声鹎𫛥唤年芳，底事惊回蝶梦长。独倚栏干梳白发，满襟清快晓风凉。
长拟承恩老汉宫，谁知骑马出秦中。秖缘命薄应无怨，圣主何须杀画工。
平生老信爱颠狂，觉子而今继道场。坐断前溪去来路，为谁辛苦为谁忙。
一双胡子著绯袍，一个须多一鼻高。相对厅前捺且立，自惭身品世间毛。
一杯浊酒送残灯，岁月无情感慨增。垂老渐忘儿女态，从教客况似山僧。
哭得愁云转不晴，山风吹泪欲成冰。两年不过西州路，今日来登下马陵。
前人说法后人听，由来两个总无情。祇缘口耳都相似，所以流通道自成。
夹屋青松长数围，午风摇影舞僛僛。幽禽叶底鸣相应，时引残声过别枝。
卫霍功名无素誉，韩彭富贵晚堪悲。梅花引角边情剧，况复人间岁暮时。
写真不怨毛延寿，视死还同屈大夫。异世同乡俱薄命，空令千载起嗟吁。
老干悬霜紫翠分，一山风雨半空闻。携琴欲扫苔根石，为写秋声寄白云。
只道军储入较量，谁知民命更禁当。增钱新有梁肤使，破产旧遭周侍郎。
未必瞿昙有两心，莫将此意搅儒林。欲知陋巷忧时乐，只向韦编绝处寻。
花月长承座上欢，关山忽作曲中弹。楚云一散阳台冷，始悟佳人再得难。
玉佩翻然下帝傍，墨池照影妒新妆。时人莫作飘零看，收拾毫端无尽香。
独醉还须得歌舞，自娱何必要亲宾。当时一部清商乐，亦不长将乐外人。
驽才又竭一年多，里巷犹烦作谤歌。赖有南山山色在，趁今老子未婆娑。
世间万事不如山，趁得渔樵似我闲。山上拾薪山下钓，青蓑箬笠暮歌还。
向来诸将各云屯，一折渠魁世自分。但见鹰扬称尚父，不闻跋扈有将军。
山围平远水浮天，目送归鸿落照边。好趁新年酿云液，归来犹及牡丹前。
洛阳城里一愚夫，十许年来不读书。老去情怀难状处，淡烟寒月映松疏。
文旌西去感秋风，汉代豪华祇废宫。静夜搜奇心自远，千年宝气有无中。
返照翻林依积淀，危桥卧柳度荒墟。居人但识鱼为业，不省当年君是鱼。
年华如水去堂堂，何处无愁不断肠。天上群仙风雨外，人间明月夜凄凉。
去后重来访碧山，当时曾此狎云鬟。伤心流水依然绿，要见桃花如此难。
弦上歌珠字字清，乍欢还怨不胜情。当筵醉杀新丰客，十四楼中第一声。
苍梧云隔漫烟波，露后谁怜泣女娥。会道洗空千古恨，石心今日奈渠何。
风絮烟丝春复秋，攀条何故泪双流。因怜树老犹青眼，不觉人衰已白头。
道分相投气味长，就中何处最难忘。芙蓉阁上秋窗下，卧枕泉声并石床。
别岭移根置小园，半锄明月半锄云。世间下是无花卉，若个清高得似君。
宦情文思竞阑珊，年去年来两鬓班。独向高斋展衾卧，了然尘土不相关。
六龙西走入崦嵫，寂寂华堂漏转时。一寸丹心如见用，便为灰烬亦无辞。
素瑟朱家古韵长，有谁流水辨汤汤。东家学嗜蒲菹味，蹙頞三年试敢尝。
十五年前过扬子，尔辈出没波涛中。争知今日得共住，急唤酒来浇晚风。
天风何步此西湖，偶把梅花醉一涂。笑我十年书卷废，也拈秃笔注河图。
娉婷少妇未关愁，清夜琵琶上小楼。裂帛一声江月白，碧云飞起四山秋。
石绿藤黄间麝煤，半枯瘦筱羽毰毸。一时艮岳天颜笑，乞与宣和印押来。
旁舍潜夫十年旧，会茶时复坐僧毡。爱将夷甫雌黄口，解说定林文字禅。
清风千古杞梁妻，三尺荒坟古道西。亚圣一言真迹在，芳名宜与北山齐。
马卿消瘦年才有，陆羽茶门近始闲。时借僧炉拾寒叶，自来林下煮潺湲。
忠养名庄奉二亲，澹翁题扁重千钧。江宁陌上人应道，王冢丁祠德有邻。
谁信人寰别有天，青萝白石思绵绵。细扫落花吟白日，更邀长老话桑田。
重阴浩瀚渺无滨，草木摧残见本真。谁识江南一枝信，明年春事正催人。
泰山夜半曾观日，要识秦王无字碑。君去未须惊往事，诗书原不与时宜。
手植苍松今几时，空亭面面绿阴滋。半临山谷半溪水，雪月风烟各自宜。
中林频度养花风，合放林梢一点红。蝴蝶与春偏有约，依依先占去年丛。
绝爱楼居卧看山，照人秋月入楼寒。秖今此景那能得，时展新图对月看。
一路好山图画开，舴艋飞入云霞堆。女郎唱歌齐拍手，道是阿侬天上来。
醉来援笔壁飞鸦，他日还能罩碧纱。却喜樽前低笑道，长安何处没闲花。
一子累轻婚事毕，如何学易已皤然。天无快活除君寿，任待皤然也百年。
五岭崎岖一步难，白云兼雾羃中间。行人莫道山多险，更有人心险似山。
风烟入暝少人行，独鹤来依帝子城。华表柱头霜月冷，清宵有梦到钟声。
山瓢枵腹谩如壶，不学鸱夷肯借酤。清夜玉堂谁伴宿，此时一盏可能无。
三十年前二十时，小窗灯火对鞶丝。如今此意从谁语，头白伤心只自知。
溪山一路送还迎，管领溪山有此亭。我为举杯相劳勉，他年端不负山灵。
酒徒博醉貂龟解，社老赛神箫鼓迎。未省拨忙酬燥吻，壁端赢得挂空觥。
残月照愁人病酒，好风吹梦客思家。欲知亡国恨多少，红尽乱山无限花。
呼鸾道上粤王台，粤王如今安在哉。惟有太行秋雁字，一年一度一飞来。
才尽年来怕及春，上人那说是诗人。拨残芋火宁馀事，故欲撩公懒是真。
于湖一望贼营连，疋马遥挥七宝鞭。胜算自能消跋扈，太宁江表中兴年。
竹坡因笑苦贪闲，静坐营中不下山。未识老夫心事在，吴门无地掩重关。
边声藉藉早秋风，稻未黄时枣又红。莫厌水乡迁避苦，全家载入绿荷中。
华堂捧劝紫霞杯，红粉回头御史来。直道素知嫌妩媚，羞将白鹤放笼开。
黎庶曾何帝力知，七旬三入乂宁时。春寒谁怕妨花柳，一日东风万国吹。
江上闻莺禁火时，百花开尽柳依依。故园兄弟别来久，应到清明犹望归。
宝刹新妆法事修，五台新刹欲同游。六宫侍女知多少，太后床前早扣头。
世上好官人不知，请君试听好官诗。忧□平日犹常事，保得临危不易□。
岁云暮矣始成行，珍重刘公半月程。四海干戈风物改，乱离时节别离轻。
好花本自有春晖，不偶红妆乱玉姿。若用何郎面上粉，任将多少借光仪。
素波凉晕淡层城，怊怅三年此夜情。独捲疏帷成默坐，暗虫相应作秋声。
真珠鞍辔蹙双龙，西母颁来庆寿宫。闻道先朝开国日，降王曾服尚方工。
静思尘世事茫茫，策杖闲吟出草堂。欲喻浮生那远觅，芭蕉昨夜已经霜。
吴门不作南昌尉，上疏归来朝市空。笑拂岩花问尘世，故人子是国师公。
溪上茆庐山上田，苍松翠竹复森然。老农自得生涯乐，闲共行人说往年。
流年冉冉去无情，日夜溪头布谷声。城郭虽存人换尽，令威应悔学长生。
不因风雨壁宁隳，雅志安和寓此诗。前此后今宁浪出，岂非显晦亦关时。
三千宫女露蛾眉，笑煮黄金日月迟。麟凤隔云攀不及，空山惆怅夕阳时。
十二经翻藏室日，五千言著出关年。老夫白首无文字，不是西来第几传。
春已多时花渐繁，劝梅未用点苔斑。隔尘自有元规扇，要见风流庆历间。
南苑芳菲雨露新，空山寂寞独离尘。也知樗散非时用，却倚云林冷笑春。
钿筝百宝间生辉，玉柱成行雁自飞。对酒仙姿时一按，十三弦上迸珠玑。
深爱宁随物外迁，寝门晨夕寸心悬。果然百岁从天赐，看汝斑斓七十年。
前年谪向新州去，岭上寒梅正作花。今日霜缣玩标格，宛然风外数枝斜。
尺寸功名几短长，区区驰骛等空忙。皮毛尽剥丹心在，世味风霜已饱尝。
风荡彩舟明月中，鸳鸯湖上水如空。城中年少能歌舞，也学蛾眉故恼公。
问讯人间几日期，谓言何处是瑶池。玉杯饮罢梦中醉，不记神游话别时。
昭仪侍宴足精神，玉烛抽看记饮巡。倚赖识书为录事，灯前时复错瞒人。
海西迎佛北行时，慈氏今为大导师。马市金绘供不易，印经天竺事仁祠。
一年几度过黄河，霁景清风此日多。临流滚滚兴无尽，直欲遥吞万里波。
万松节外有孙枝，德业文章冠一时。不惜临风寄新句，知音消得湛然诗。
百幅吴冰千蕊雪，对吟终日不成诗。忆君同在孤山下，商略春风弄笔时。
不道愁中生白发，也知客里对黄花。凄凉正是陶元亮，有酒无钱何处赊。
无才不敢学阳秋，嗜酒时能问大酋。前日偶从河上饮，文章何可并英游。
问春春去已多时，花落花开总不知。独有黄鹂啼不尽，暖风飞上绿杨枝。
雪夜操舟童仆劳，偶然归去便称豪。若为返棹成佳趣，转忆当时不出高。
谏君不听念君深，被发徉狂自鼓琴。千古共传箕子操，一时难悟狡童心。
鸾坡乌府旧游空，三尺孤坟野寺中。犹有忧时心不死，墓门昨夜起秋风。
故园三径吐幽丛，一夜玄霜坠碧空。多少天涯未归客，尽借篱落看秋风。
水满寒塘一望平，野花香里踏新晴。青林一簇南薰细，时送黄鹂三两声。
天涯一片武陵霞，满眼春光处处花。莫道繁华浑似梦，周南正好咏宜家。
青豆相思意偶通，开时疑说并头红。无端赚杀林和靖，三十六双一梦中。
门向沧江碧岫开，地多鸥鹭少尘埃。绿阴十里滩声里，闲自王家看竹来。
春红树树或丛丛，一一托根尘土中。不道独清冰氏子，炎天玉立水晶宫。
新竹修修绿覆墙，读书门外亦阴凉。道人清福不肯受，却入西山看夕阳。
楚关申戌郁茫茫，野草春沙更断肠。山头僧住何年砦，山下人耕古战场。
君家鼻祖大范老，气压贺兰威凤鸣。文采风流今未泯，耳孙胸次似冰清。
何人作亭山半道，颇解发舒山掩藏。几度携筇挽君去，月高人寂尚绳床。
译案多年润法音，性根虽钝信根深。无明不起冤亲等，应有龙天证此心。
岁恶无邻堪乞籴，时艰何地可移民。秋来一夜江南雨，不责空囷活饿人。
一径逶迤碧草长，短筇随处看岚光。春风颇解诗人意，时送幽花一阵香。
故园年少爱风筝，入夜轻弦也自鸣。欹枕忽惊时序似，听来元是水车声。
禹穴生云朝暮奇，青山断处夕阳垂。莺声政好还飞去，独倚枯筇无限时。
冰肤绰约活神仙，天上吹香几许年。见说额妆人去后，低头无语懒春妍。
罗刹盈庭夜色寒，人家灯火半阑珊。梦回跳出铁门限，世上一重人鬼关。
昔年曾看海阳图，巧状湖山恐见诬。今日登临真可爱，画图翻觉少工夫。
白毛鲜洁映霜华，丹顶分明夺绛纱。千六百年神气就，飞鸣长伴玉仙家。
少年湖海识元龙，老去功名事已空。笔阵旧知无与敌，诗城今复有谁攻。
一别侵寻二十年，中间消息两茫然。故人若问吾何况，头白纷纷只醉眠。
芍药春深映曲栏，海棠枝上雨初残。合欢扇在君须记，莫放秋风一夜寒。
元龙跳跃墨池云，十五年前曾许君。今夜始能酬旧约，清斋不必换鹅群。
粲粲来禽已著花，芳根谁徙向天涯。好寻青李相遮映，风味应同逸少家。
剪剪香云翠影寒，更无红粉旧时痕。祇因曾悟桃花偈，闲却春风梦几番。
自是韶光不耐秋，水光山色一时休。细将瓦砾分明看，片片飞来落叶愁。
据地酣歌金马门，如花少女笑无言。不是偷桃太无那，人间那谪岁星魂。
百二河山拱上游，渡头潮涌集千艘。公门长日清如水，时听阶前吏报筹。
当年司马温公力，今日宣仁圣烈尊。哲后在天何愠喜，要令元老雪沉冤。
老僧分袂倏三年，犹记芳池跃翠泉。新叠两山都未识，北堂引看更东偏。
危言迁谪向江湖，放意云山道岂孤。忠信平生心自许，吉凶何恤赋灵乌。
小桃枝上认年华，随分红开一两花。将谓春风只城市，也吹春色到山家。
蜡英要占菊天破，玉树须乘梅雨培。金粟如来还出世，清香不许别花开。
独弄参军无鼓笛，右军池里泛渔舟。岂知剑外雍熙老，收得黄巢折剑头。
漾舟雪浪映花颜，徐福携将竟不还。同作危时避秦客，此行何似武陵滩。
念我无衣节贶添，感怀惟有泪痕淹。羸形著惯当年素，虚赐精工一匹缣。
梦里清江醉墨香，蕊寒枝瘦凛冰霜。如今白黑浑休问，且作人间时世装。
白发飘零远可嗟，百年居屋在京华。海涯更比天涯远，星斗沈沈入海涯。
灵和殿下三眠柳，舞尽春风入画图。记得风流年少事，青青还似旧时无。
矗竹为篱松作门，石楠阴底藉芳荪。方袍近日少平叔，注得逍遥无处论。
鲈满银盘酒满壶，山童竹里送行厨。风流绝似兰亭会，留取他年作画图。
绿蕉青苇列旗枪，一夜西风作战场。薏苡低垂菰米老，花鹅绣鸭阵横塘。
凤毛今日喜逢君，裘敝长安路忍分。最是中郎知有道，西行一为访碑文。
莫求致仕且分司，此等刘伶笑妇儿。投老寸阴如寸玉，从君了事只名痴。
好去耕耘陇上田，但能勤苦有丰年。家家饱暖身康健，更向明年看月圆。
乘胜元兵已破襄，葛陂贾相半闲堂。且偷睫下红妆艳，为虏明年岂足伤。
蹇驴破帽少陵寒，吐出歌辞字字酸。渭水骊山肠断日，诸公肯待醒时看。
骥子当年此载歌，金兰气谊感君多。西风老鬓寒山曲，斜日仍同律吕和。
锦江鸾扇郁金香，黄帕擎来近御床。窃禄南宫无补报，年年颁赐沐恩光。
我向梅花溪上家，几看清浅浸横斜。手栽木已如人老，雪鬓萧疏对雪花。
海隅霜熟蛎房肥，狮子桥东望翠微。安得建阳一斗酒，少随甘旨到柴扉。
留君夜饮北风寒，且折梅花耐醉欢。明日桐庐潮去远，孤帆天际若为看。
目穷淮海两如银，万道虹光育蚌珍。天上若无修月户，桂枝撑损向西轮。
籼稻青青小麦黄，一村茅屋枕方塘。家家缉苎车声响，不道豳风在故乡。
万山深处一闲人，手葺蓬茅老此身。淡粥盈壶齑满钵，家风不改旧清贫。
华国文章老更奇，康时才业未全施。空馀欧范平生志，不见功名上鼎彝。
吾属生涯事事迟，规营端与世间违。等闲庠序消寒暑，准拟三年看一飞。
群鱼何日举舟师，玉海瑶山欲霁时。正是严冬当设脍，老翁香饭必先炊。
静坐亭阴影渐移，群芳相对却先知。丹心向日非无谓，碧砌花开正午时。
蜀道青天不易登，飘然云水遇乡僧。芒鞋便欲相随去，身缚粗官愧未能。
至德无私不我欺，精祈未效莫轻疑。但令葵藿勤倾向，会有风云感会时。
腊蚁初浮社瓮𥬠，宿酲正渴卯时投。醉乡兀兀陶陶里，底事形骸底事愁。
自怜十五画长眉，暗壁低头未几时。此际相逢君莫问，如今正好共箫吹。
沙路无泥地侧金，满园香雪照琼林。一枝带雨樽前看，还是去年寒食心。
当年此日花前醉，今日花前病里销。独倚破帘闲怅望，可怜虚度好春朝。
闻道朝来开满林，孤山无复见幽心。即将雪色如双鬓，拄杖冲寒细细吟。
南国征人去不归，春妍懒著旧时衣。至今门外冬青树，不与风花上下飞。
近水疏篱竹半侵，枝南枝北弄晴阴。不因老眼分明见，辜负凌寒一寸心。
一法传闻继老能，九华闲卧最高层。秋钟尽后残阳暝，门掩松边雨夜灯。
少壮登山脚似飞，张弓安肯拟狐狸。老来犹向儿孙话，话著南山射虎时。
西徼粮刍积渐丰，榆林山下路新通。三军得隽风尘静，犹记当年馈饷功。
新捧除书上贰车，郁林迢递望苍梧。到时知及春三月，闻彻竹枝闻鹧鸪。
银汞遥飞石罅危，望中一道玉虹垂。九重天上多恩泽，常注汪汪万顷陂。
传语当年白侍郎，住行坐卧只寻常。须弥山子才翻却，便是人天大法王。
身落天涯恨未平，昏昏漠月度龙城。琵琶马上千年意，只有诗人画得成。
少年凭恃气方强，肤理微邪未觉伤。迨得病深无治法，始知先甲是农黄。
青翠春来未见奇，丽红正是夭夭时。霜寒十月花开尽，祗有松筠秀旧枝。
开缄忽见王安丰，手阅七言诗一通。端能道人意中事，千载之下有国风。
世间凡马那知数，便觉从今一洗空。不遣奚奴严玉勒，恐因风雨渺龙宫。
平明小雨压香尘，绕舍扶疏绿渐匀。睡过花时慵著句，老来春事不关身。
邵平瓜地接吾庐，谷雨乾时偶自锄。昨日春风欺不在，就床吹落读残书。
枌榆春社斗鸡回，鄠杜朱旗夹道开。寒食宫愁消未尽，夜棋弹过水晶台。
金城人士本多奇，何事庠宫久蔑资。周急无轻五秉粟，伤时因寄一篇诗。
好雪相仍岁又除，丰年瑞事总堪书。未嫌款段追千骑，化作张仙跨白驴。
石溪清浅不容舟，但有常常绿水流。莫道江湖风浪阔，此中涓滴是源头。
照影池边多少愁，往来重见此塘秋。芙蓉苑外新经雨，红叶相随何处流。
远出萝山慰所思，故人天际是归期。风尘岁月相怜晚，嬴得春容似旧时。
西北红云望帝京，旧游裘马尽飞缨。传书欲问看花伴，谁是当年管鲍情。
梅叶青青雪后看，石榴花吐晓春寒。频年离别愁无那，欲种垂杨系马鞍。
闻道广寒修月手，静看如鉴忽如眉。即今扇里乘鸾女，解笑嫦娥不自持。
行尽江南塞北时，无人不诵鲍家诗。东堂桂树何年折，直至如今少一枝。
惠山一别十年强，雪后精神老更苍。白玉屏风三万丈，半天遮断太湖光。
洞中梅发手常题，祇欠花前水一溪。我笑欠溪君欠洞，世间胜事许谁齐。
天外谁呼众鹤来，坛前道士本仙才。月明辽海通三岛，能载飞琼数往回。
丘邻雨止散青烟，白叟相违已隔年。忽遣大儿三角结，打门来觅社神钱。
远公招不到渊明，莲社千年迹已陈。莫道先生曾傲己，如今更傲世间人。
埋玉荆山松柏地，百年身世返空虚。传家尚有□□瑞，翙翙朝阳五色雏。
田叔归来窦后伤，萧条梁苑下微霜。一时宾客多枚马，不遣雄文悟孝王。
桃花雨过碎红飞，半逐溪流半染泥。何处飞来双燕子，一时衔在画梁西。
岁晚山林万木空，独行长向老松东。迂夫最爱宽闲地，未肯寻源到水穷。
桂花风定暮云闲，夜静江声鹤未还。天上月明秋似水，时闻玉佩出松关。
布衣空手取中原，劲卒雄师不足论。楚国八千秦百万，豁开胸臆一时吞。
一客风流云水际，两侯潇洒雪霜时。如今三友交情密，不到岁寒人不知。
凿石纵横十九槽，千年仙迹在林皋。因思有局无棋意，可是从前不著高。
麻姑米白玉床丹，老去慵将狡狯看。却爱一川风絮好，就船做得雪团乾。
试驱毛颍沐方诸，盘礴经营惨澹初。莫作世间虚妄见，笔端三昧入无馀。
短墙小屋柳垂垂，二十年前此咏诗。今日重来无觅处，空馀乌鹊绕寒枝。
脱巾枕手仰哦诗，醉上诸滩总不知。回看他船上滩苦，方知它看我船时。
世间鱼鸟各飞沉，茅屋青山无古今。毕竟替他愁不得，几人虚费一生心。
黄昏寒立更披襟，露浥清香悦道心。却笑谁家扃绣户，正薰龙麝暖鸳衾。
芙蓉驿下雨霏霏，山色留人缆解迟。城郭为谁穿瘦马，东林老树有精知。
杏坛俨雅犹难考，莲社荒唐孰肯知。好把钟山为儆鉴，瞿聃留作晚年师。
何处栖真远世纷，五华高顶绝人氛。仙翁自有餐霞法，谩使人间望彩云。
椒花献岁良时启，彩燕迎春淑气来。仰奉帝慈方秀出，吹箫看筑凤凰台。
远望轻云绝顶浮，泉声山色破牢愁。当年曾有幽栖客，坐对春风万壑流。
古羊人物舜风馀，子姓传来祇旧庐。为爱一门能守义，相承五世不分居。
崄势围空断壁圆，四时常见聚云烟。为霖救旱今何在，徒有遗文记昔年。
太史当年责了翁，二程佳处似春风。固应却有诸孙在，重把阳春教郢中。
久许来还赊酒债，只言去索作碑钱。自今有物时相抵，已度桥门作钓船。
莫道垂杨管别离，与春离别自依依。若教兼有征人恨，只恐鸦儿不肯归。
甘宁关羽至今传，名将为神自古然。生不封侯三万户，死犹庙食数千年。
井分泉脉透巉岩，谁道飞流是假山。水鸟树林皆作供，可怜居士只偷闲。
衲子来参去不辞，何劳飞锡远相追。赠师银布牢收取，便是金襕付嘱时。
新梳堕马可怜妆，独少秦珠耳后光。此去青莺池上买，归来明月照兰房。
曾子不愁归路泥，临行索我送行诗。头童齿豁衰颓甚，不似京城相别时。
青春白日坐消难，须著人间比梦间。八公山下清淮水，明月何时照我还。
鸡鸣踏月复前期，爱日如烘霁雨时。青眼满堂春似海，扬州诗兴溢南枝。
昼寝房中应接稀，青灯夜雨独吟时。但令心广身长泰，不管东皋归去迟。
开落纷纷不自知，春秋莫较后先期。清霜满地凋零急，正是黄花得意时。
最爱东山碧玉丛，洗开尘土见穹隆。官闲莫道□□遁，看取岩前二老峰。
碧桃红杏艳阳天，礼聘相期举按贤。肠断关河时听雁，琵琶却在卖茶船。
老来何与青春事，闲处方知白日长。自恨乞身今未得，齿牙浮动鬓苍浪。
望湖楼上与云齐，下视银河一道低。好是水边歌舞后，绮罗人在画栏时。
天作闲愁催我老，夜长犹自怕天明。日中料想先成梦，白上髭须数十茎。
万峰回合抱幽居，奇峭争输映碧虚。一点红尘飞不到，开窗时阅化人书。
山法雄深水意奇，秋林霜皎月明时。令公多是张防禦，每得江南草木知。
寄语文江彭显仁，年来风采倍精神。应知自淂琴书乐，不复留心念故人。
少小曾陪老画师，惯看墨汁洒淋漓。客边展卷心如醉，落月山窗起梦思。
道民初不忘天台，姓氏分明见密崖。为问松台千载鹤，白云何处不归来。
春来无处不闲行，楚润相看别有情。好是五更残酒醒，时时闻唤状头声。
当时秦鹿走中原，犹有东南一尉存。今日霸图何处是，冷烟荒草旧城垣。
传道府中浇茗碗，灵坚陇畔炷薰炉。银钩茧纸闲舒卷，锥也无时未是无。
不到西湖又五年，况当风雪探梅天。出门有愧登山屦，寻友空回访戴船。
白云绿树抱幽居，人境何年乍结庐。樽酒迟君茵席上，披襟共话柳风初。
试雨禁风始出胎，根苗忘尽旧亭台。倡条冶叶轻前辈，庾信江南老自哀。
二江斜入似娥眉，华郭春光欲暮时。京洛路长何日到，几人相见不相知。
更无清兴在杯觞，不用蒲葵扇自凉。月色静时山鹤叫，一庭秋景藕花香。
三十二年役梦魂，故人老尽一身存。灯前细讲当时话，别后相思谁与论。
杨柳飞时春睡浓，老夫无力看春红。一杯径尽卧禅榻，高下任意吹花风。
含情少妇倚银缸，绣罢鸳鸯日满窗。解得世间离别苦，故将好鸟织成双。
汶阳归客泪沾巾，莫厌伤多酒入唇。暂时相见还相送，水远山长愁杀人。
嵇生慢与世相违，金马关前欲拂衣。自笑此身犹社燕，一逢春色便南飞。
人睡萧萧院落空，未秋愁已怯梧桐。夜长犹幸西轩雨，一半听时在醉中。
金谷丛中万种春，淡妆羞见艳妆人。自知颜色承恩少，飞入茅庭逞素新。
入林始觉谐山性，出世幽怀悔已迟。岁月易过人易老，忙忙何处是归期。
石林霜叶锦斓斑，南村北村秋意闲。道士庄前一声笛，放翁艇子出三山。
扑面尘埃二十年，纱笼石刻顿光鲜。廋辞不用题黄绢，自有惊人秀句传。
峥嵘头角隐何年，直露灵光在此间。天下苍生方引领，好施膏雨润人寰。
软语相从喜道林，碧流紫树日幽寻。是非那复谈朝士，懒作香方比麝沈。
太一仙人天上来，口传丹诀养真胎。赤城道士谁堪论，白发先生或姓回。
江面初生一缕阴，霏霏尽作老龙吟。飘来远屿归帆湿，维向芦花伴宿禽。
北望烟铺骠骑营，虏烽无火楚天晴。此时千里西归客，泗上春风得及耕。
真精二者合而凝，形气中涵太极真。道即是身身即道，从来道外本无身。
儿扶行饭出柴扉，伛偻方嗟气力微。道侧偶逢耘麦叟，倚锄闲话两忘归。
雨笠烟蓑三十年，一篙投意便忘船。何如更拟吴江上，付与儿孙庆有缘。
莺花老残雨未晴，山头云散复云生。驱牛饱饭湖边草，明日秧田带水耕。
山下平田田上池，不妨沮溺是吾师。缟衣淡月婆娑影，笑领山妻归去时。
龙爪槐生似柳枝，寺前双植武宗时。额名弘化金书字，内有中官免死碑。
鲜桃艳杏春前尽，翠柏青松雪后妍。七十衰翁无可赠，赠渠贞操阅长年。
黄尘却送入关山，自斲何如二顷田。记得鸣蛬碧花句，蹉跎秋思又三年。
烟市云庄自一墟，幽花夹道路萦纡。无人与写岩峦胜，聊展营丘半幅图。
大儿文采汉于菟，叔季骎骎汗血驹。当有传家如此少，请公但醉碧琳腴。
酷怜风月为多情，还到春时别恨生。倚柱寻思倍惆怅，一场春梦不分明。
因循不试推敲手，日月消磨簿领间。旧故书来尽新作，穷儿券负几时还。
一自移家入紫烟，深林住久遂忘年。山中莫道无供给，明月清风不用钱。
凿石为瓢意若何，泉声流出又风波。我来石上弄泉水，祗道希颜情味多。
昨当春色散年芳，竞媚争妍各擅场。一出牡丹诸便歇，固知渠是百花王。
几年陶器尚收储，拜赐先皇旧帑馀。捧持但觉恩为重，宝爱深知玉不如。
曾见中庭舞素衣，夜凉桂殿玉笙吹。梦回一曲天风杳，正是华亭振万时。
檐前白日易西斜，人世风流莫放赊。试问南朝朱雀燕，年来筑垒入谁家。
涧边蟠木岁时深，更著华亭倚翠阴。风下四山蛟起舞，洞中搅动蛰龙心。
君来春去不相期，空有新愁绕旧枝。总得花看能几日，最难留惜是芳时。
闻道芳洲景气新，却输鸥鹭日相亲。小槽酒熟玻瓈色，谁忆高台共赋人。
方更仲律清和节，正是南讹化育时。无限元元齐歌舞，恤刑新诏下天墀。
峡内居人种石田，种成卜瓠待江船。船头老妪悲声甚，只博茶盐不博钱。
山未为高水未深，贱非泥土贵非金。自来一种平怀看，到老何曾有二心。
夜来江雨宿蓬船，卧听淋铃不忍眠。却忆紫微情调逸，阻风中酒过年年。
抠衣稳坐栖云石，洗耳闲听漱竹泉。夜半有时长见月，人间无梦去朝天。
年年玉渚驾晴虹，今夜双星黯淡中。泪洒霓裳收不尽，随风轻著蓼花红。
圣心太极一明蟾，影落千江个个圆。五十年来如梦觉，临岐更出示儿篇。
晓天到晚难常霁，秋月连年得几圆。此夜与君期后会，相思万里寄云烟。
纷纷桃李若为容，篱落秋深晚色重。山月暗时人不寐，墨香何似菊香浓。
满世黄芽人不识，识得黄芽家不贫。黄芽岂使世人识，纵识黄芽不得门。
葱汤麦饭两相宜，葱暖丹田麦疗饥。莫道儒家风味薄，隔邻犹有未炊时。
王母祠东古佛堂，人传栋宇自隋唐。年深寺废无人住，满谷西风栗叶黄。
泪痕如雨恨如丝，肠断银河欲渡时。儿女不知离别事，只言今夕是佳期。
江上停舟问客踪，乱前相别乱余逢。暂时握手还分手，暮雨南陵水寺钟。
明朝骢马又何之，眼见东巡西怨时。短歌忽被风吹去，都落人间作口碑。
一点丹心一点忠，竹花难入万花丛。年来不见青松友，独喜晴梅相映红。
年年此际走烟岚，人亦何尝谓我贪。归见交亲话清胜，且无防患在三缄。
莫道孤城铁作关，云埋贼阵血朱殷。强梁多在莼村死，战马才馀八疋还。
縠波亭下一维舟，小对秋风梳白头。欲赋新诗欠时体，江河万古叹风流。
红莲上客有新篇，不见长安驿使传。寄语持纲社中老，可怜三百青铜钱。
海棠亭上号红云，晴日青天绛彩新。疑是群仙朝玉阙，一时都戴紫霞巾。
一枝殊自慰鹪鹩，身世千年付泬㵳。北海南溟俱莫问，长空何处不逍遥。
何尝自觅王弘酒，颇怪曾麾道济粱。处士固应高一着，江州太守味尤长。
闻道湖中是两梅，尽山千种一时开。估客片帆春雨里，载将香气过湖来。
桂花已是上番香，枫叶飘红柿叶黄。社日雨多晴较少，秋风昼热暮差凉。
一毫头许便争衡，蛮触寻兵决死生。山隐等闲收至宝，却无人共老夫争。
刚道生姜树上生，百年奄忽可须惊。若知戌亥天还老，万里秋空月自明。
饱蕨青山更饱眠，襄阳归去自今年。眼中未有如公早，柱史前头或姓钱。
扬州正月雨如丝，江上梅花已尽时。谁识能诗老何逊，晓寒明镜撚吟髭。
长年碑读洗残潮，野鬼还将野火烧。来往不知亡国恨，只看奇石问渔樵。
秋田生浪甑生苔，日望米船江上来。闻道城中有新令，米船临到却翻回。
逍遥天地一闲身，浪迹江湖七十春。惟有云林堂上月，于今犹照昔年人。
五月军回未有期，不禁烟瘴入枯脾。马头一骨还家日，只有弓刀似旧时。
谁道身如不系舟，吾行非往止非留。霜天未老黄花菊，山北山南两日游。
海天西畔是乡关，苦忆相知未得还。莫道缄书空远寄，感君高义重于山。
舟从潭底出天来，声似雷霆山欲摧。百道惊泉翠一石，波涛喷击几时开。
午夜青衣海上还，八年两度雪封山。如今一水平如镜，好钓桐江五百滩。
烟笼寒水月笼沙，谁信流年鬓有华。燕子衔将春色去，梦中犹记咏梅花。
电眸只是天机到，龙脉皆如教法寻。抔土百年人子孝，知君不负托孤心。
十层珠瓦乱云齐，百丈金身落日低。几许慈恩高刹上，千秋惟睹少陵题。
后山勒水向东驰，却被前山勒向西。道是水柔无性气，急声声怒慢声悲。
添我凉飙伴我闲，今年新竹未云悭。翻嫌户外三两个，遮断东来半好山。
轻轻研吮即成春，物态氤氲总逼真。落墨图成徐渲染，胜他晕淡少风神。
秋深槲叶满空山，饭罢僧袍挂石阑。洗尽十年尘土梦，天风吹瀑落云寒。
诸公莫唱贞元曲，老子曾闻正始音。寂寞吴王堤上路，白杨花落昼多阴。
山房水阁连空翠，沈沈下有蛟龙睡。老僧趺坐入定时，不知花落黄金地。
帐底吹烟香自薰，镜前含笑意生春。经年不道君恩薄，却是恩深更误人。
急须乘兴赏春英，莫待空枝谩寄声。淑景暖风前日事，淡云微雨此时情。
少年结客不思家，酒涴春衫白苎麻。今日江村烟雨里，兵戈满地鬓双华。
儿年十七未更事，曷日文章能世家。赖是小红渠已嫁，不然啼碎马塍花。
已恨初年不学仙，老来何处更参禅。西风摇落岁事晚，卧对高岩看落泉。
损益才通理洞明，不应知死异知生。惜无人把宣尼语，说似当年尚子平。
高秋风起玉关西，踣铁归朝十万蹄。貌得当时第一匹，昭陵风雨夜闻嘶。
食观本草岂非痴，二果甘滋可养脾。耄智自知无益处，肉身安得有轻时。
十年寻梦旧江湖，岁晚寻幽爱此居。今日门前山色好，客来衔袖有文书。
算橘租菱小市哗，堰头桥尾约千家。人家已尽无人处，时见芙蓉一岸花。
落花寂寂掩柴荆，满地绿阴新笋生。自是老来游兴减，江山何处不堪行。
马嵬坡上草青青，血染妖魂唤不醒。嗔杀当年丞相宅，美人不到水晶屏。
雁落秋空剥万金，寥寥一片老婆心。先天后地难回互，风急恩深冤亦深。
琪管将扬世罕知，不辞三弄试临溪。少陵若也能精鉴，休戏严公有此儿。
少日曾题菊枕诗，蠹编残稿锁蛛丝。人间万事消磨尽，只有清香似旧时。
松径烟萝涧水深，金风独上华山岑。真源欲问来时路，满地桃花何处寻。
斫柴烧炭无多路，夜夜围炉尽意烘。更倾半碗山梨汁，九十老僧满面红。
为雨阳台去不还，孤坟寂寞委空山。禅林舞袖当年事，啼鸟春风一梦间。
暖力回春万木衰，苦心唯有自心知。水村山涧无人处，月下风前独立时。
古道通津近万安，石湖云绕福台山。游川何处堪招隐，春在沧浪九曲间。
明月珠含锦鹧鸪，丹砂肝胆向金乌。世间草木有如此，堪付徐熙入画图。
炎热侵陵梦少安，茅檐无地可盘桓。绝胜黄卷多冰雪，朗诵令人骨髓寒。
绾蛇萦蚓应无用，拘虎囚螭傥有馀。付与刘侯堪把笔，尊师不解世间书。
绿水桥头小钓车，数椽败屋柱槎牙。年年贼火无人住，风落棠梨几片花。
浩荡鸥盟久未寒，征骖聊此驻江干。何时买得鱼船就，乞与人间画里看。
惜春情重减香肌，正及提孩学步时。莫道芭蕉通换叶，已无一笔旧题诗。
绝艳莲花水面浮，绿云香湿一沙鸥。何时摘取池中叶，驾作中流太乙舟。
槛外长江去不回，槛前杨柳后人栽。当时唯有西山在，曾见滕王歌舞来。
当时何事太情多，不悟危机出苎萝。一夜月明天似水，吴王台上越王歌。
春明门外作卑官，病友经年不得看。莫道长安近于日，升天却易到城难。
至道非凡要审知，当仁不必用迟疑。修行忽若无灵应，还信神仙白昼飞。
微官远道不须论，过里先高驷马门。非关狱吏生来贵，为是于家有子孙。
闻师遭遇善知识，布衲时闻罗绮香。照管为他眼景转，投胎托舍没思量。
宦途驰逐只堪羞，何意须封万户侯。平日少游真可念，绝胜辛苦驻壶头。
夷界荒山几万重，西穷月窟与天通。何时汉使还持节，从此乘槎上碧空。
数幅蒲帆破晓烟，一篙春水涨平川。谁家池馆多杨柳，时送飞花到客船。
小槛徘徊日自斜，只愁春尽委泥沙。丹青欲写倾城色，世上今无杨子华。
饶阳接种江南少，越上楞梅天下无。梅熟应同儿辈吃，有兄八十住东吴。
南丰鬓发已如翁，子盖他时冰雪容。长少结交端有道，我凡何处滥登龙。
人所难言敢纳忠，祖龙虽暴却英雄。同时见者皆齑粉，肯活茅焦沸鼎中。
镢子头边得意时，开花著子不愁伊。几多不善根株者，祇见枝头又长枝。
老去诗篇字字工，苍头长日送诗筒。夜来我亦惊诗梦，声落秋山寺里钟。
残年饱饭独怡然，陋室从教似罄悬。剩喜绕阶多竹色，晚来新月斗婵娟。
相思不见最愁予，奈此村醪尽可沽。安得片帆风色顺，一时飞过洞庭湖。
江夏尚能悲坠履，少原唯解泣遗簪。一刀所失安足系，不那久经人用心。
星斗阑干河汉流，建州风物更禁秋。年来多病题诗懒，付与鸣蛩替说愁。
金盏银盘丽短墙，秋来依旧菊花香。有时闭户避桃李，孤负一春无酒尝。
流年一日复一日，世事何时是了时。试向东林问禅伯，遣将心地学琉璃。
白水龙飞帝运开，先生梦不到云台。当时已笑占星误，岂易虚名落后来。
雪崖江畔杳香尘，天与孤高远俗人。不忘沧波别时意，一枝还遣到图新。
潺潺陂水落沧湾，行子经年且未还。千里赣江何处是，断肠空见越王山。
石门未到未为迟，小泊灵星也自奇。此去五羊三十里，明朝还有到城时。
雪后千峰玉刻成，琼瑶寒照寺楼明。遥知禅老开窗坐，指点烟村看晚晴。
利尽渔民五季年，谁蠲丁口亩输钱。不将公量收家邑，漫把徵贤改应天。
来往松间不计年，学无进趣负师传。侯芭白发今能几，知付他谁守太玄。
平明西院尽门开，敕赐宫人送别台。粉黛一时皆出送，众中香引玉冠来。
果园坊里杏花开，公子邀欢载酒来。醉落残英千万片，马头更折一枝回。
忆昔羁贫应举年，脱衣典酒曲江边。十千一斗犹赊饮，何况官供不著钱。
离别家乡岁月多，近来人事半消磨。惟有门前镜湖水，春风不改旧时波。
一年十二度圆月，及到中秋此夜偏。天意自怜风露爽，更教明月十三圆。
东市朝衣溅血年，惊看老鹘奋霜拳。到头恩怨知谁是，田窦袁晁尽可怜。
晨探莫惮冻云天，一日风光尽一年。暂喜真珠抛十斛，悬愁银甲搯苔钱。
飞近素霜时灭没，去衔红叶共悠扬。花心何处无休歇，秋蝶双翎花树荒。
即时参得指头禅，说似家风玉版传。一日佛堂光自放，我师歇在古灵前。
到家几日南荒去，文水江头送别时。惆怅吞声泪垂血，此情只有两心知。
着破征衫欠再逢，三峨九顶梦游从。也知造物函深意，未放西南易道东。
露冷芦洲楚水平，荒坟三尺近甘城。当年不进王孙饭，千古谁知漂母名。
朱砂瓦片更相宜，煎取香魂宴坐时。生结清甜过熟结，兼金购得一枝枝。
床根吟夜句冥搜，莎底啼寒泣怨秋。人世如何无苦乐，一般蟋蟀两般愁。
甚矣今年老见侵，玉芝堂冷敝衣衾。梦魂夜夜寻兄弟，率饮亭前坐石砧。
秋来长掩竹间扉，过客谁能识道机。惭愧庐山陈处士，时来共葺薜萝衣。
迎养东西有老亲，鱼羹不负著书人。百年道眼风山老，留得门墙一脉春。
夜雨涨波高二尺，失却捣衣平正石。天明水落石依然，老夫一夜空相忆。
青娥词藻艳相闻，身后金钗有小坟。留得东南风雅在，几多时辈不如君。
萍飒风池香满船，杨花漠漠暮春天。玉人此日心中事，何似乘羊入市年。
花萼楼前日影移，暖香尘里醉归迟。如何到得开元后，不似当初共被时。
镜中双鬓已成霜，暗数流年七十强。得遂买山终老计，种来松树过人长。
人羡孤甥亦肯堂，西溪宅相倍增光。当年造就伊谁力，白首铭心感渭阳。
月比于人历世多，才圆又缺几消磨。只因受用长生药，嗟尔死蛙如月何。
连云绝壁山无路，溅石潺湲水有花。试问昔时畬粟麦，何如今日种桑麻。
九畹移来遍孔家，芳丛时遣石阑遮。故应天意怜香洁，玉露年年润好花。
接舆歌凤溺沮耕，独往何堪与世亲。投绂归来眠北牖，高风自是葛天民。
方内人过方外游，两翁身世等浮沤。何如添作三高士，为有平生一水丘。
一片溪流一片山，世氛元自不相关。松溪直上山头洞，僧亦何能识我闲。
甫里西来笠泽东，扁舟髣髴似龟蒙。旧时记得相逢处，恰与如今画里同。
云绕青山水映桥，丛林夹道鸟声骄。不堪鼙鼓惊鸿渚，犹赖芃芃一望遥。
尽道真人总默然，如何也不示言诠。若不骄傲事无语，只是胸中欠汞铅。
饥来驱我去何之，束担垂行却住时。幼女亦知离别感，挽衣端欲问归期。
白雪蒙头卧佛庐，笔端亦解世间书。无情安用诗陶写，有病何须药破除。
河上丈人河上居，杨柳青青三月初。少年挟箭去射雁，妇女踏罾能网鱼。
全真闭户魏不琢，二纪怡然外世荣。留得诗名皮陆集，到君句法有馀清。
规创仙舟傍水涯，搜名揭榜号安坻。于今措足如平地，无复风波十二时。
惊风成陈花委尘，白日如驰催老人。只须深入桃源洞，留住朱颜占住春。
尽道西施类玉环，多因醉里认容颜。馆娃宫与华清似，都在秋风十二鬟。
极目烟波接远天，王师曾此驻楼船。帆樯上下因风候，犹似扬澜大阅年。
丘如蹲虎占吴西，应得佳名故国时。未必金精能变化，空传怪说使人疑。
闻道青螺去复回，何年驱石过蓬莱。我今岳顶餐灵气，更待安期海上来。
青城山中云茫茫，龙车问道来轩皇。当封分为五岳长，天地截作神仙乡。
长官行县课农书，耕叟治田贾趁虚。上到岭头望应喜，人烟今密旧时疏。
汝叔做尽死模样，雪里出来无意况。赖有当年花一篮，至今推与闲和尚。
四时那得如秋清，夜静无人琴有声。月华如水不动尘，无端耳畔寒蛩鸣。
云林应讶鹤书迟，自入京来探事宜。从此见山须合眼，被山相赚已多时。
毛发肌肤总道充，面前无处不相逢。为何南北多岐士，动隔江山千万重。
浊醪初熟正鸡肥，野老冲烟跨犊归。漉酒烹鸡成小酌，醉眠忘却脱蓑衣。
歌吹当时上凤台，忽惊三十五年来。题诗欲问城南杏，肯为诗翁白发开。
何年鬼斧斲嶙峋，石上犹存碧藓纹。满眼青钱无用处，空囊盈贮锦岩云。
十年京国梦中心，到此春光满上林。莫为莺花漫留恋，麦黄蚕老候归音。
老君山上湿云多，小落门西渭水波。秋雨丝丝秋士泪，欲行不得也哥哥。
蜀道登天在一涯，乾旋坤转任推排。此身已是萍游客，终日行江夜宿淮。
秦庭痛哭血成川，翻讶中行背可鞭。南北共知忠义苦，平生只少两淮缘。
涂山千载又关雎，几世天家共玉舆。不友凤凰池上客，全宗安用石函书。
寿酒今年胜去年，彩衣膝下月宫仙。丈人自有长生诀，子午常朝玉帝前。
寒砭肌骨酷如刀，雪走风行足力劳。粝粟充饥裘袄弊，老天正是养英豪。
隔云穿窦引涓涓，喷玉跳珠亦可怜。心垢本无何用涤，戏将萧洒度流年。
弇山居士诗名久，一字堪师作传𦈡。其奈西方渺然路，自家犹少护身符。
识字田夫雪满簪，种桃久矣入山深。五星便是丛奎宿，不上黄花老圃心。
嗜好平生法帖诗，偶逢方士问刀圭。何人摆脱浮生事，得似周郎易箦时。
我行自喜有胜事，夹道黄云禾黍秋。闻道今年罢和籴，老农卒岁傥宽忧。
中年多病早衰翁，诗不能工枉受穷。郊岛五行君识否，要知我命与渠同。
冠佩煌煌拱北辰，道人风骨自轩轩。茯苓松下龟鼋老，须乞灵丹一粒吞。
翠盖童童胜碧油，老根络石漱溪流。秋池两部吾无取，留得江声在屋头。
少工文字老安施，不但才悭力已疲。无复滴泉来上绠，惠连入梦偶成诗。
从来未悟不曾迷，一见庵僧更不疑。脱体现前无亸避，鼻头向下少人知。
诗健如提十万兵，东坡真欲避时名。须知笔墨浑闲事，犹与先生抵死争。
雨过郊原曙色分，乱山元气碧氤氲。白云满案从舒卷，谁道不堪持赠君。
峻极登高二十年，汝州回望一依然。君行亦是高秋后，试觅神清古洞天。
桃杏花开红映人，池塘水暖绿粼粼。典衣沽酒入城去，报道江南二月春。
肠断故园春到时，浇花日日绕芳蹊。而今梦逐东风去，小榼深杯手自携。
阿婆少也不如人，更说秋来白发新。欲按新声忘旧谱，画鸾歌扇久生尘。
西游脚底是青天，身世萧条似老禅。人世万缘挥手谢，五峰明月抱云眠。
览古楼高桂影寒，飞觞不厌接清欢。天香落尽黄金粟，软语何由接夜阑。
尘中冈测上玄机，日月忙忙速似飞。闲境不能精妙道，疑情谩说六铢衣。
江左衣冠久已倾，看花谁问凤凰城。年年此地逢寒食，歌罢龙蛇泪满缨。
近市依湖十里间，扁舟朝往暮能还。莫教老圃翻锄尽，留我他年葬骨山。
故园归路渺无穷，水绕山围第几重。望欲远时愁更远，登高莫上最高峰。
数事平反转两官，金章不博鬓毛班。继今功大勿全有，从古恩多宁少悭。
镜里容颜奈老何，流光瞬息易蹉跎。却嫌白发无公道，偏使愁人分外多。
茂苑秋归落叶疏，汉庭犹道荐相如。应分夜月铜盘露，留滞金门好著书。
高僧参透赵州禅，拔寺移归兜率天。天圣二年四月朔，一宵雷雨撼山川。
刺眼繁花的的新，伤心啼鸟一般春。十年前度看山眼，屈指于今到几人。
御墨淋漓玉数枝，画图潇洒使人悲。春风鸲鹆湘江景，不似龙沙夜雪时。
只今客傍秦王岛，何似家连碣石宫。自是刘晨仙骨在，百年无地不春风。
汉水沉碑安在哉，千年岘首独崔嵬。平生不作羊公计，但欲无名死草莱。
倚天长剑重须磨，越砥鹈膏今若何。闻道有人占北斗，双龙紫气近尤多。
傲寒开晚背时香，寻伴天荒地亦荒。不觉春风红紫闹，老翁偷入少年场。
洛下衣冠今最盛，当年尚齿礼容优。惟公福寿并勋德，合是人间第一流。
颜里常春鬓已秋，抱琴时与破牢愁。自言旧曲都忘却，弹未终时且罢休。
麻鞋奔走杜陵翁，卧尽风帆雨驿中。天也不愁穷饿杀，年年催促要诗工。
直卿寻乐来东游，豹谷天湖共泛舟。春尽春光须尽领，明年春榜占鳌头。
积岁江门几度过，不将锦绣薄藤蓑。雪坭鸿爪他年梦，记得渔翁此放歌。
沙河灯火照山红，歌鼓喧呼笑语中。为问少年心在否，角巾攲侧鬓如蓬。
谙尽条桑与艺麻，岂知城市有繁华。年年看得蚕丝熟，不入贫家入富家。
江上新凉霁色开，绿云树杪见楼台。老渔未肯抛蓑笠，还恐轻雷送雨来。
东阁冲寒雪一枝，巡檐偏解索题诗。何郎老去风情减，羞见疏花照鬓丝。
一穗香烟到日斜，静听蜂报二时衙。老僧不解伤春意，多采梨花作供花。
肠似江流日九回，经年不见雁书来。玉颜自昔多尘土，莫恨昆明有劫灰。
誓酒应须立志坚，波流逐逐岂其然。一时感慨无难事，老叔今逾四十年。
风尘不记别君年，烟雨重逢思渺然。试问交游湖海遍，何人能觅孝廉船。
挟策宁兼博塞通，亡羊前路却相同。暂时放下官家事，莫放花前茗碗空。
春风青鬓未成丝，放逐江湖只酒卮。二十年来真落魄，不曾醒眼看花枝。
诸侯负汉已堪怜，直笔何为亦魏编。却爱曹瞒台上瓦，至今犹属建安年。
售文宁足买山钱，多幸邻封受许田。何日解簪归栗里，相随遗老颂丰年。
水南水北重重柳，山后山前处处梅。未即此身随物化，年年长趁此时来。
几回竹素园中醉，那复题诗共绕阑。花落碧梧金井冷，去年风雨别尤难。
屋头松桧与山齐，屋外飞泉落小溪。野老相逢多款曲，杖藜时过石桥西。
东篱寂寞旧家乡，头白天生须又黄。岁岁相陪重九宴，主人传得引年方。
仲冬之交气不齐，桃花李花开满溪。行人认是二三月，只少黄鹂枝上啼。
水面生风分外严，竹根剩雪更新添。六年不见横山塔，茅屋东边忽半尖。
六翮从风彼一时，青山如昨照须眉。扶筇可是当年者，扛笔亭头更写诗。
幼小婚姻在乡里，络布为裙蕉布被。唱歌互答多比情，相逢便道娘十几。
闲身行止属年华，马上怀中尽落花。狂遍曲江还醉卧，觉来人静日西斜。
三生石上酒三杯，松柏风清万壑哀。醉后不知尘世改，缓吹箫管下瑶台。
百道泉源并穴流，雨馀风物似新秋。初谣渌水垂竿曲，转忆红妆赠佩游。
瀑洗层崖净世尘，阴阴苔径足南薰。日长谁是山中伴，袖手前溪立白云。
落日蜻蜓处处飞，槿花门巷豆花篱。行逢野老问农事，稻雨湿衣香未知。
知君雅趣在沧洲，游戏名斋亦以舟。旧识盈川川上路，几时乘月下严州。
方丈前诗映后诗，更无尘点碧纱围。老僧相顾应相笑，不似扬州刺史归。
子晋吹笙未是仙，阿丕横槊少全篇。小吟青著梅梢句，一日东风四海传。
自海陵来向海安，分明如渡鬼门关。若将九折回车看，倦鸟何年可得还。
花濑濛濛紫气昏，水边山曲更深村。终须拣取幽栖处，老桧成双便作门。
蒲扇纶巾老秃翁，一天明月一山风。闭门谢绝人间事，一任浮云过眼中。
新年佳节喜相重，屈指元宵五日中。雪柳巧装金胜绿，灯球斜映玉钗红。
暗将心地出人间，五六年来人怪闲。自嫌恋著未全尽，犹爱云泉多在山。
送别圜门各感伤，好将事业继龚黄。如逢潼上刘君子，道我囚中两鬓苍。
出本无心倦即归，悠悠天地一支离。此真难与时人说，惟有山云乃得知。
丹楹未羡人间侈，玉柱一峰天外高。自古大材须大用，扶持广厦岂辞劳。
锦江江上探春回，销尽寒冰落尽梅。争得儿夫似春色，一年一度一归来。
独龙冈北第三峰，逋客归来老更慵。败屋数椽青缭绕，冷云深处不闻钟。
园林经腊正彫残，独尔花开烂漫鲜。借问陇梅知幸否，得陪春卉共时妍。
投老归欤一草亭，荜门蕙帐对兰屏。自从滥吹红莲幕，孤负东风柳眼青。
不向烟波狎钓舟，强亲文墨事儒丘。长安十二槐花陌，曾负秋风多少秋。
江南三月落花时，到处东风叫画眉。无限春愁听不得，雕笼移挂海棠枝。
思君不见费人思，何日人思能已时。又见鸾坡三月柳，数枝浓绿自丝丝。
欲持杯酒慰清寒，作底含愁不尽欢。当领主翁珍重意，特回青眼为君看。
御府分香寿老人，紫皇亲赐玉壶新。圣恩无极年无尽，恰似长生殿里春。
招得香魂爵少翁，九华灯烛晓还空。汉王不及吴王乐，且与西施死处同。
水秀山明几百年，一朝城市化荒烟。朱门富贵已如此，犹有人争旧墓田。
驯雉堂清海月残，政成琴在几年看。谁将一曲南薰操，散作临岐别鹤弹。
自抛逢掖著征衣，书剑飘零与愿违。两地相思归未得，今年犹见雁南飞。
蜜脾已酿东林杏，腥血仍妆后苑榴。莫道端阳浑寂寞，也修时令荐王侯。
道德方今喜迭兴，万邦从化本天成。定知金帝来为主，不待春风便发生。
云林苍苍石齿齿，一花两花幽薄底。远香自到定中来，道人湛然心不起。
当年宣室受厘开，绛灌如闻也爱才。三辅去天今尺五，何人解放贾生回。
江上好景莫虚度，屋边乱红今已深。不是春风相勾引，道人争看日携琴。
东皇着意散琼瑶，管领阳和尔独饶。谁折一枝传老笔，却勾春色满冰销。
城上翛然结数椽，登临正值雨晴天。不知老眼宽多少，一点青山小似拳。
涧泉劝我出山迟，曲曲遮留步步随。泉自多情侬自闷，今宵会有出山时。
曾于道上瞻乔木，他日遗文话大陂。吊古未遑重策马，西风先唱觐亲词。
溪面惊禽鸣复翔，薜梢藤蔓罥衣裳。无端修竹行不尽，何处野花时自香。
时至园林百卉芳，纷纷紫绿间青黄。芙蓉不带春风面，依旧寒花一处香。
白马冈前眼渐开，黄龙府外首空回。慇勤父老如相识，只问天兵早晚来。
僧者道机元自熟，楞严尘掩不须开。拥炉谛听谈无上，天雨花随麈尾来。
幽寂千人祇磬声，翚飞楼观映山青。世间役役谁知梦，林下高人眼独醒。
世事从来满则亏，十分何似八分时。青山作计常千古，只露岩前月半规。
两点文章翰墨星，夜翱双鹤入青冥。楼前为忆张华剑，八百年来无血腥。
世间驽骨策庸儿，凤臆兰筋未易知。贫道从来爱神骏，不须鞭影到天涯。
蔚蓝天上郁萧台，五色云旌雉尾开。法驾几多牛马走，不容凡世一夫来。
虎逝龙亡不记年，旧巢双凤故依然。灵岩草木皆堪敬，莫作寻常到岳前。
风常欢喜月常愁，愁有盈亏喜自由。客到扬州已迷路，不须特地上迷楼。
盘薄解衣方少休，青山白水挽吾留。一声杜宇唤归意，百啭黄鹂生客愁。
伸臂才能引卷窥，修篁如截叶低垂。行云不散山堂暮，常记钩窗卧看时。
今年秋热倍常年，更住西峰落照村。最是樱桃梢上日，裴回不落等黄昏。
十二楼前御柳垂，九重城里百花时。宣州恰进红丝毯，便遣宫娥舞柘枝。
桐叶拈来赋小诗，曲栏对月赏花时。如今花发空庭月，祇有寒螀泣露枝。
解向花间栽碧松，门前不负老人峰。已将心事随身隐，认得溪云第几重。
一片飞花水上头，九盘十折涧中流。胡麻饭熟千年后，却笑诗人也姓刘。
蛾眉十样逐时新，不是东邻亦效颦。况是浣纱溪上客，那能不忆浣纱人。
根移少日便花开，数子殷勤手自培。更剪素衣成鹤氅，王恭定向雪中来。
衰年冬月更愁人，不怨天寒怨此身。惟尔与予堪共老，脚头布被暖如春。
道人知我过山来，旋扫蓬门对水开。惟有温菘荐樽俎，一畦疏绿隐蒿莱。
不是无心为后昆，都缘惭负昔时闻。羚羊挂角无踪迹，一簇金羁向白云。
平日少游思郡掾，当年邓禹志功曹。如何一命联州刺，更冠灵峰赑屃鳌。
髯龙夭矫欲飞去，百尺苍藤罗络之。应笑此翁才不进，故将老气起吾诗。
晓日藏明恐雪羞，远山含暝更云浮。不须苦道丰年瑞，拥衲炉边索酒舟。
欲出西方更少留，云泉都占一岩幽。劝僧洗净阁前竹，要看南山十里秋。
如龙骄马出东华，竞指横乌席帽遮。尽道李家模样好，最宜头上带宫花。
毫末成围海变田，单家依旧住溪边。比来已向人间老，今日相过却少年。
朔风吹雪渡沙场，传道单于猎白狼。北望征尘何处是，暮云无际草苍茫。
净戒当年赛愿身，积薪危坐志通神。应诚甘霔苏群品，今有高人继后尘。
江湖此卷三千首，今古何年二百春。明日会寻留鹤老，北山灯火拜刘因。
潜藩伴读六年馀，赐钺君王念老儒。禄厚养成闲意思，日长添得睡工夫。
少年才气已超群，场屋能摛锦绣文。糠秕在前真有愧，春风得意岂如君。
世间万事不如山，分得心闲眼更闲。终日看云闲不去，暮云阅尽鸟飞还。
南园桃李旧凋伤，作意迎春向艳阳。十日寒风三日雨，翻成狼藉送年光。
山径崎岖路转赊，隔林时见野人家。风光信与天南别，三月溪桃未著花。
平生迂拙寸心孤，何幸身亲往哲途。借问山川群草木，当年曾识晦翁无。
翠筱横侵鹤膝枝，江南篱落雪残时。杨郎笔下烟岚集，留作晴窗觅句资。
鸣弓日晚骋霜蹄，灞上飞花踏作泥。辛苦塞垣多少恨，五陵春色醉中迷。
落尽梅花君未归，且携樽酒赋新诗。逢人少说瑶台事，得道宁要俗子知。
八字山头阅世故，周郎赤壁断人肠。玉鱼金枕皆冥寞，铁骑楼船堕渺茫。
岐王宅里寻常见，崔九堂前几度闻。正是江南好风景，落花时节又逢君。
历尽冰霜去不妨，从今无复歉冰霜。多年亲友能相见，何异生还到旧乡。
山盘霜韭夜中尊，细雨清灯竹下门。不是少陵才独健，暮云春树更谁论。
年年春色属垂杨，金撚千丝翠万行。今岁草芽先得计，搀它浓翠夺它黄。
客帆山寺两依依，闻道飞来便欲飞。若使客帆同此寺，不烦一宿也能归。
机轮瞥转已多时，苦涩分明只自知。辘辘放身随浪辊，傍观赢得眼如眉。
莫论园蔬品目卑，花开不减菊幽奇。灿然金色仍堪采，春老恰如秋老时。
十年两度到秦川，每忆东归意浩然。何况驱车度殽渑，眼前都是好风烟。
鱼锁生衣门不开，玉筐金月共尘埃。青山石妇千年望，雷雨曾知来不来。
未游沧海早知名，有骨还从肉上生。莫道无心畏雷电，海龙王处也横行。
湿云初敛见横山，百道鸣泉落远滩。诗在眼中无客共，兴随飞瀑远长干。
窗前银烛焰将暗，楼上梅花引已残。忽听鸡鸣思起舞，百年王业尚偏安。
黏罕中间陷两京，当时兀朮尚无名。如今索斗无时了，不使山川见太平。
二月中和气序均，酒酣偏觉长精神。之人欢会何稀阔，惆怅尊前更惜春。
徘徊绝顶欲何之，凄绝斜阳欲落时。烟树苍茫一怀古，低头遥拜亚夫祠。
自谢南荒十二年，焚香得侍玉皇前。绛罗误露春初笋，能遣君王重爱怜。
扁舟昔日惠山前，裹茗来烹第二泉。清閟老仙呼鹤处，冈头亭子尚依然。
骢马追寻浙水滨，百年怀抱见谁真。探囊欲报长生药，只恐囊中药未神。
梦回华表千年远，思入庐山三叠寒。绿发道人知许事，山中自写鹤泉看。
折来灞水桥边柳，尽向商于道上栽。明年三月花如雪，会有好风吹汝回。
三月江城柳絮飞，五年游客送人归。故将别泪和乡泪，今日阑干湿汝衣。
不惜芒鞋踏路尘，九龙滩上独行身。吾生早作无依子，世外偏怜有母人。
彤管少文堪约史，霜戈无艺可防边。孟诸苍莽平台远，坐对秋光又一年。
风捲黄河两岸沙，中流艇子一时斜。故园柳絮应飞尽，河北行人见雪花。
甲子难周日与时，不拘全阙是圆机。只将八字纵横看，祸福无差妙太虚。
轮扁不能令子巧，老聃虽智若为传。遗经尚在台如故，弟子今无似喜贤。
一饭深宫为主忧，秋风时节献功裘。如何近日承恩者，阿姊封秦弟拜侯。
古城栽种畏人知，定是根盘不可移。车载斗量稗贩走，果纲却有入州时。
汝向泉台已匝年，月遗明镜翠遗钿。人间万里音堪寄，独有黄垆雁不传。
灶突无烟甑有尘，颓垣破屋越溪滨。老鳏狂怪谁嗔责，日日行歌独卖薪。
犀带金鱼束紫袍，不能将命报分毫。他时得见牛常侍，为尔君前捧佩刀。
黑云肤寸眼前生，万壑松涛送雨声。蛮语数年刚一见，山中恐是有龙行。
归去来兮月一船，世途难似上青天。烟蓑自与轻鸥狎，却在风涛阿那边。
楩楠杞梓总良材，尽是先朝雨露培。今日庙廊抡大用，栋梁榱桷一时来。
借得云房一榻秋，十年山水记曾游。逢人欲说当时事，满树西风独倚楼。
官军应贼着红巾，苗獠来时更不仁。若道南州无节妇，请看东海费夫人。
自为边客早知秋，听得秋声起别愁。野粟垂花羊乳子，一年多半在幽州。
南方山水生时兴，教有新诗得寄余。路带长安迢遰急，多应不逐使君书。
一段风流出自然，中和气候嫩凉天。百年心事无人会，付与茅亭伴吕仙。
纷纷花片逐风飞，绿幄藏春自一奇。不入时人红紫眼，却须我辈与题诗。
千年贤迹一堂间，日企英风敢自安。争似公陈无逸义，君王图入殿屏看。
巨然山水校毫毛，灵彻诗歌费炼陶。何似老禅三昧手，云飞风卷幻蒲萄。
自昔山川致云雨，我今坛筑为焚香。三回应祷皆如响，始验吾儒道术长。
沙头两两飞归雁，水面茸茸长绿蒲。知是人间好时节，不妨河上弄泥涂。
饵花春蝶即花仙，饮露秋蝉怕露寒。只道蜻蜓解餐水，元来照水不曾餐。
香色相生静入观，化工谁怕剪金难。秋光欲尽花尤好，都作时情九日看。
一个穷官不解为，贪他绛叶与青枝。来时开花去结子，教人怎不骂狂痴。
东篱佳色斗新奇，犀满连丛玉满枝。一曲清平新调转，沉香亭北倚阑时。
花笼微月竹笼烟，多病多愁负少年。一院落花无客醉，谢娥行处落金钿。
高堂且置琴中操，骏马初驰陌上尘。无限清风与明月，一时分付属闲人。
维摩病士意超然，边腹便便但昼眠。共说平时忙底事，烹茶煮药过残年。
多许金钗换好辞，长巾短帕缕金泥。老来诗力知何似，细访香罗验旧题。
须信人闲足别离，相看能得几多时。浮云一片无根蒂，去去来来自不知。
隐隐楼台云外重，一溪活水过仙宫。上师已化青牛老，万木惊秋坠晚风。
手种庭前小柏树，分枝散叶总天成。涉旬不见长相忆，况是经年别友生。
落落鸡群见尔时，河山犹邈故人思。叔敖死后空囊在，廉吏年来讵可为。
秋声风急闭重关，泪寄潇湘疏竹斑。莫问苍梧多少怨，至今石化望夫山。
雨沉画壁火烧碑，白发残僧问不知。惟有当年驾经鹿，时来偷饮碧莲池。
茹芝商岭见时清，来望重瞳日月明。径去似知真主意，东游不为羡门生。
君问归期未有期，巴山夜雨涨秋池。何当共剪西窗烛，却话巴山夜雨时。
牡丹树下影堂前，几醉春风谷雨天。二十六年浑一梦，堂空树老我华颠。
当年谈道薄鹅湖，此日挥戈靖国魔。夜静灯前看宝剑，先生应悔杀人多。
观殿今年七十八，往时同饭此斋前。梁金华石依然在，屈指重来十五年。
六旬长老少如童，坐断天湖第几峰。若道此中端的事，三间茅屋五更钟。
白云冉冉度南园，绿柳明花处处然。云物无心心自适，优游无我我忘年。
东海先生懒学仙，饥时得食倦时眠。年来欲试挥锄手，弱水蓬莱尽种田。
八十西山作酒仙，麻鞋乳断布衣穿。形骸一脱尘缘尽，太极光阴不记年。
灵通禅刹古丛林，永日惟闻钟梵音。阅世兴亡千室佛，百年风雨古墙金。
出谷泉声已转雷，忽惊山断见离堆。寻溪便欲挐舟去，留取他时雪夜来。
年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。
平生浑未识丹砂，赤土时将向客夸。忽悟自家丹一寸，辰州尤更隔天涯。
帆出丹阳恰一年，江湖陈迹慨茫然。明明归路留双目，只候恩书下九天。
文笔双峰锐刺天，风檐万铎语苍烟。沙门听彻渠应解，说到番君教战年。
指挥破斧扫欃枪，天步艰危睹再康。一代孤忠隘前史，盍将谥法少更张。
淮阳多病偶求欢，客袖侵霜与烛盘。砌下梨花一堆雪，明年谁此凭阑干。
一处才通处处通，凌霄突兀对青龙。道途不涉最亲句，只在平常日用中。
世逢贞观景熙熙，温树春风借一枝。纵使君王却祥瑞，物情终景恋明时。
边让今朝忆蔡邕，无心裁曲卧春风。舍南有竹堪书字，老去溪头作钓翁。
赤髯碧眼老鲜卑，回策如萦独善骑。赭白紫骝俱绝世，马中湛岳有妍姿。
春风叁阁绣参差，狎客争陈璧月词。几度醉浓娇不起，景阳楼上晓钟时。
偶思暖老庖玄鲫，公遣霜鳞贯柳来。齑臼方看金作屑，鲙盘已见雪成堆。
联骑来登卯酉山，老君玉局护阑干。步虚殿上香云绕，空翠萧森北斗寒。
百遍行杯到手空，酒阑风雅自争雄。前身敢道王摩诘，天下文章小许公。
丱岁徒闻有壮名，及令为副误荆卿。是时环柱能相副，谁谓燕囚事不成。
坐踞河南百战雄，少年飞槊健如龙。世间只畏两人在，上有高公下慕容。
故乡故人今别离，春风春草各天涯。尊前相对惟今日，去后相逢知几时。
独在异乡为异客，每逢佳节倍思亲。遥知兄弟登高处，遍插茱萸少一人。
海棠雨后沁胭脂，杨柳风前撚绿丝。香篆结云深院静，去年今日燕来时。
世间何处觅西湖，风月无边酒一壶。尽道此中如画景，不知此景画中无。
东吴五月黄梅雨，南浦孤舟白发翁。貂插朝冠金络马，多年不入梦魂中。
偶避蝉声来隙地，忽随鸿影入辽天。闲僧不会寂寥意，道学西方人坐禅。
日脚射空金缕直，下映壁间棱未织。野老先知雨又风，明朝望此重云黑。
抱瓮频年学汉阴，重来宁暇卜升沉。山中远志应还在，谁识江湖此日心。
少年朝暮钓池傍，嬉戏哦吟送夕阳。却忆子陵台上月，至今千古共流光。
云绕蹊间水满豅，豅中来往少能同。溪头系得扁舟在，更约乘流载短篷。
老去渐思云水乡，苔斑蚀尽绿沈枪。青袍白马翻然去，念取昌州旧海棠。
雁翎未忍刳丁谓，虎口犹期脱蔡京。何事奸邪皆幸免，洛阳年少却南征。
悬崖晴瀑泻银河，杂沓松风送佩珂。世外红尘飞不到，山童却报晚凉多。
冻蕊寒梢也自芳，断桥深坞独闻香。山中行处花吹面，马上归时诗满囊。
白鹤飞来牵我衣，东风吹我下渔矶。当年祇为青山误，直草君王一诏归。
数幅冰绡玉一枝，薰笼斜倚月明时。纵教万斛天香满，不及吹灯来梦儿。
吏部文章不近名，悠然流水与云行。百年文柄遗山在，曾道波澜独老成。
不到青楼三纪年，章台柳色半销烟。今来非是江州夜，对却琵琶亦黯然。
挥鞭西指凤凰城，疏野之心无所营。预约牡丹花下酒，归时节物近清明。
迟子来时细讲论，未须著语策奇勋。庖丁妙在牛先解，水上风行自有文。
运筹陈迹故依然，想见旌旗驻道边。一等人间管城子，不堪谯叟作降笺。
尘世繁劳不上肩，山中长夏日如年。千秋未了遗编在，且喜蝇头也会看。
懒随年少爱花狂，且伴群儿斗草忙。行遍山南山北路，归时新月浸横塘。
道旁草屋两三家，见客擂麻旋点茶。渐近中原语音好，不知淮水是天涯。
深院移床簇侍儿，高盘云髻绿丝丝。情知枥下驽骀骨，不到渠家入看时。
尧草元能指佞臣，逢花休问笑何人。君看青史千年笑，奚止山花笑一春。
一年春色负归期，每见梅花辄入诗。肠断江南一百五，然犀何处觅琼枝。
十二时中莫住工，穷来穷去到无穷。直须洞彻无穷底，踏倒须弥第一峰。
半世辛勤守黄卷，白头容易过青春。枕前亦觉春晴否，试问东邻晚起人。
湛然胸次幸清明，忍看人间势利轻。我辈相知端有道，未应胶漆付雷陈。
夜深犹未解明珰，争奈呻吟老孟光。兰火渐昏衣渐缓，袖花微带橘陈香。
声采当年陆士龙，为官古雅少人同。柱天勋业须君了，更用文篇续国风。
小苑红梅刺眼新，一枝分作峡江春。长安驿骑知何限，天上于今少故人。
隔枝啼鸟唤幽梦，排闼青山无世情。绿树阴阴遮日影，虚窗卧看白云行。
元日首颁元圣谕，宝函擎出殿中开。承恩特赐宜年酒，拜舞瞻天却举杯。
招邀风月须坡叟，管领江山属漫郎。更筑危亭依巨石，愿从二子老沧浪。
草没苔封叠翠斜，坠红千叶拥残霞。年年直为秋霖苦，滴陷青珉隐起花。
乘兴挐舟到雪山，松篁门径望中宽。翻思我佛修行处，景物虽殊道一般。
常山蛇势少能明，治法还从阵法寻。先正后奇严自胜，堂堂真是武侯心。
昔人爱酒复能诗，阮籍陶潜盖有之。共道尚书兼此兴，超然异代忽同时。
薄暮归来何所携，牡丹初剪半开时。浓香盛色俱堪爱，占得春风第一枝。
水火良为世所需，争知仁道急于渠。是谁凿此先天窍，万两黄金也不如。
朝来采藕夕来渔，水种菱荷岸种芦。寒浪落时分作荡，新流涨后合成湖。
当年翔凤此徘徊，曾为真人览德来。今日飞鸣天外过，纷纷燕雀不须猜。
田里工夫著得勤，翻锄须熟粪须均。插秧更要当时节，趁取阳和三月春。
竹屋新成绕涧阿，年来避地隐烟萝。门前不是长安路，却笑行人也谩过。
衡阳新雁几时归，惆怅佳人万事非。蓬首西风还拜月，夜凉赢得露沾衣。
少时来访武夷峰，学业优殊志气雄。今我老归公始仕，神仙宫在水晶宫。
伍子波涛空淼然，至今犹有不平言。屈原褊浅尤多忿，但恐有时来诉冤。
天府鞠囚三节日，霜台待漏五更时。薰风一觉清凉睡，莫问浮名高与卑。
七年相别复相逢，墙外千枝依旧红。只有苍颜日憔悴，奈缘多感泣春风。
碧阑干外绣帘垂，猩血屏风画折枝。八尺龙须方锦褥，已凉天气未寒时。
时俗江南重小年，河湟此夜重凄然。抱衾冀作还家梦，想见严亲尚未眠。
安卧烟霞岁屡移，清羸浑似布衣时。等闲开卷非无益，只悔平生学道迟。
归计无成须绝望，幽居有意漫经营。自怜心异刘玄德，更喜年来髀肉生。
年登七十无老态，岁岁寿星光射秋。王母蟠桃不须献，醉呼方朔自来偷。
楼下无心卧许公，求田已约暮年同。诗来正值花如雪，心事春风浩荡中。
忽闻屐齿惊苍苔，可是渊明归去来。平生此老用不尽，黄金无数寒香开。
九节筇枝休化龙，佳时朝暮且相从。枯条岂但敲令尽，鸟雀冲花定不忪。
晚风吹雪满江流，酒尽宾筵便解舟。归去养成文五彩，他年天上赞皇猷。
雨过南坡翠藓深，几竿苍玉弄春阴。当年新种才生笋，闻说而今已作林。
庭树阴阴夏景迟，闲房愁对暮帘垂。因思往岁陪天仗，正是瑶池赐宴时。
芸香吹满读书亭，不为时名困一经。亭下种松今几载，长梢将见拂云青。
独上危崖望大荒，老怀应不为重阳。白云红日频回首，萧飒西风两鬓霜。
榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
平世计功须壮岁，异时敌己尽亨涂。鬓须久已沾青女，穷达何劳问紫姑。
松风十里客襟凉，路入江南选佛场。欲问道人三世事，楼钟重听未应忘。
凤头弓样改蛮靴，巾覆云鬟一幅罗。只说道妆宜淡浅，看来风致较前多。
羽人炼将蔑忠贤，神道犹能四百年。到此术应随数尽，秪留清洌在山泉。
郡邑山川我旧游，归舟千里十年秋。相逢若问村翁信，贞女沙头狎白鸥。
闽溪纸被软于绵，黎峒花䌷暖胜毡。一夜山中三尺雪，未妨老子日高眠。
烟生杨柳一痕月，雨弄荷花数点秋。此景此时摹不尽，画船归去有渔舟。
世路纷纷又几叉，一场春梦一番花。经旬溽雨蒸炎毒，怪杀潢污落井华。
纷纷声里满埃尘，一听除书耳目新。清世未能忘薄禄，官曹犹得作闲人。
孟光家世自清芬，鸿亦幽情慕陇云。汲水挽车归去好，茯苓日日长松根。
陈编落落韦三绝，浮世茫茫海九环。经济功成疏傅老，汉庭前日得身还。
乡垒新恩借旧朱，欲辞灊皖更踌蹰。攒峰列岫应讥我，饱食穷年报礼虚。
野酴醾发气薰然，睡起时惊雪入船。安得鸱夷三百乘，空令馋客口流涎。
竹篱茅舍去相安，谁与移根入画栏。尽道重帘妨暖日，疏枝却得护春寒。
冠盖相望起隐沦，先生那得老江村。古来真遁何曾遁，笑杀逾垣与闭门。
影浸龙楼彻凤城，昭明有意在澄清。穿时深欲状溟渤，乐府当歌重润声。
我与茅君宿有缘，四年五度过山前。元符直下崇禧路，回首三峰意怆然。
错莫江梅春信迟，晴熏寒蕊雪团枝。年来顿失寻春意，一任高楼玉笛吹。
青鞋布衲法僧装，却忆当年忝雁行。今日相逢重相笑，直须指点过当阳。
放灯时节快晴天，红杏梢头璧月圆。物色似嫌人意懒，故撩吟思着风烟。
脚底琴生三尺鲤，袖中阿母一双桃。别时身动凌波袜，烂月如银照夜涛。
彭泽归来落落然，风流不写义熙年。东篱菊种无寻处，老树荒台锁暮烟。
六朝琼树掌中春，回首胡妆一面新。生羡石家金谷里，千年独有坠楼人。
高卧东山梦正酣，相亲无计策归骖。交情不改忘年旧，珠玉时时下岭南。
晓晴群雁欲何之，正是青天似纸时。横斜数行有声字，服杀虚空解作诗。
玉液流春畅白鸥，醉时不觉有离愁。轩昂两袖乾坤窄，疑是阴阳之外游。
东海西头是我家，门前花径接鸥沙。三年别后徒多恨，敢道诗书读五车。
陇蜀趋风泣向隅，征途殊喜读双趺。他年新载碑中语，百万俱摧历古无。
阙里当年语从心，至今踪迹尚难寻。况君直至无心处，肯向人前话浅深。
甫见梅花方结子，即看燕子已生儿。青春游荡不知返，留住金陵又几时。
清明小苑条桑地，和暖平川浴种天。圣主俭勤游乐少，只将敦朴示民先。
急景应如赴壑鳞，感时心事可怜生。湖边雁序殷勤叫，持寄新诗念故人。
穫稻已空霜未落，秋风虽老雁犹迟。丹林黄叶斜阳外，绝胜春山暮雨时。
道人写竹一尺强，远势矫矫凌风翔。乾坤一气自完足，底事寒梢万丈长。
道山玉府尽唐馀，因命儒臣校鲁鱼。黄帕担床擎入内，麟台先进御前书。
大庾关门折赠时，东皇消息透寒枝。簪花紫帽知多少，野老无忘此日期。
帝城王气杂妖氛，胡虏何知屡易君。犹有太平遗老在，时时洒泪向南云。
缥缈朱楼浮绛烟，瀰漫碧酒汎金船。琼花满树春长在，知是人间换几年。
空山危石平如掌，云岭苔封自昔时。不识山僧曾坐处，几回弹舌雨龙归。
文孙亲上万年卮，姒妇严妆五翟衣。不用都人须数跸，内庭跬步即重闱。
心莹是非都不入，神清魂梦亦无多。年来借问生何似，梅雨寒塘飐露荷。
交游半作抟沙散，不见周郎亦四春。邂逅相逢无一事，依然都似旧时贫。
穷秋天气少晴明，雨叶风窗夜夜声。应为幽人听未足，不教骢马出重城。
七十谬为人所尊，直从西埭到东墩。一杯引满为君喜，廷举今年始抱孙。
绍兴秦桧秉洪钧，澹老昌言斩桧秦。犹恨日来三四子，抗章不说斩奸臣。
卷衲和云离五老，派分三峡济临川。兴波作浪从风鼓，莫学世流空度缘。
紫坛云雾切三台，玉趾将临画鼓催。列炬照天驰道远，佩声遥自半空来。
讲明圣学远方来，仁宅居安义路开。多少红尘名利窟，岁时相遇只衔杯。
明朝真是送人行，从此关山隔故情。道义不磨双鲤在，蜀江流水贯吴城。
京华日日想闲居，今日林间九月馀。怪道春来多乐事，朝云此语亦堪书。
下峡东归十五年，因君话旧意茫然。烦将远道悠悠梦，直到天西暑雪边。
新年试笔欲题诗，老去才衰得句迟。春事未容桃李觉，梅花开到北边枝。
确实行藏与古俦，略无半点诈明头。竖粗拳验方来眼，未跨门时见便休。
宗亲零落重期功，马首何时得向东。二十年来乡里变，半登鬼箓半称翁。
二十年前绝可嗤，逢人啜啜便言诗。只今羞涩无多语，政恐门前匡鼎来。
蹑电追风不受缰，千金有意待孙阳。君王驾驭多奇骏，肯使天闲老乘黄。
帝业龙兴复古初，穹隆帐幄倚空虚。年年清暑大安阁，巡幸山川太史书。
晚晴台上看巉岩，万壑千峰起翠岚。恰似云间招五老，今宵有梦定江南。
累累高冢傍河涯，古碣苔封半欲欹。惟是银珰曾不拜，百年处处口为碑。
悬鉴高明鬼亦愁，方知研丑更玄幽。恒持大道真空理，清静烟波可自由。
遥山渡口晚犹寒，道路奔波未许闲。颇恨独来不同赏，竹舆穿雨上疏山。
身行衢信两中间，夹路尖峰面面寒。只道秋山似春笋，不知春笋似秋山。
年来直欲挽韶华，柳径桃蹊便是家。彩锦幕天防横雨，红纱照夜看飞花。
年来谁不厌龙钟，虽在侯门似不容。看取海山寒翠树，苦遭霜霰到秦封。
祠前箫鼓赛如云，茹泣争劖吊古文。一等英雄含恨死，几时论定曲将军。
芰荷开处蔼芳馨，㶉𫛶双双应晓晴。绝胜金滩溪水上，时来还见绣衣行。
贞元美化出成都，遗爱文翁道岂殊。三寸青铜人未识，可堪指点笑侏儒。
石塔迢迢两闰馀，潜知骨瘦夺松枯。烦君为把公凭判，同过江来伴老夫。
岸边老树柳犹枯，红入桃花果有无。一夜绿从冰底起，谁将蓝汁染晴湖。
愚溪水中多圆石，水边竹树山如壁。夫子幽栖十二年，至今使人长叹息。
白云生处疏山寺，无水无柴世得知。若问道人今日事，木蛇钻破铁锅儿。
潦倒津途日复迷，枣林千树出深溪。三年厌说长安道，倚剑漳河首重低。
与君数世是通家，仁厚诗书泽未涯。天意茫茫那可问，相逢且自惜年华。
津黑尚余山泽气，委蛇又似列仙臞。他年太史征图画，为识乾坤一腐儒。
背将踪迹向京师，出在先春入后时。落日灞桥飞雪里，已闻南院有看期。
去年共绕涧滨行，话尽山云海月情。芳树幽禽尤记得，风前时作两三声。
锦江玉垒入霜毫，亦有人家荫白茅。道是草堂元来信，秪因梅柳是西郊。
去年九日始离家，行到江南见菊花。今日裔夷逢节物，独将白发换年华。
世变无穷客恨长，栏干遍倚怕斜阳。满篱黄菊无心看，付与游蜂自在忙。
夜闻檐雨忆年时，亦复思君近寄诗。开卷忽来同此作，信知神合但形离。
无心唯有白云知，闲卧高斋梦蝶时。不觉东风过寒食，雨来萱草出巴篱。
待得郎君半醉时，笑将纨扇索题诗。小红帘卷春波绿，度水杨花落砚池。
翰林最爱五松山，长说千年未拟还。而我抗尘良自愧，来游只得片时闲。
昨日笙歌今日尘，交情反覆世情新。山中态度能多少，辛苦长安陌上人。
春云过处行犹湿，岭树晴时看更多。最惜长官排卤簿，往来无数奈忙何。
山形夭矫苍精剑，日影曈昽紫磨丹。度尽世人人不识，午烟起处是邯郸。
桐庐道上雪花飞，一客骑驴觅雪诗。亦有扁舟蓑笠兴，江行却怕子陵知。
看尽槐花卖卜人，窊尊且认旧碑文。只今世上无清惠，却恐元郎解笑君。
未省前身是道人，莫嗟求仕困无津。东风动地泥牛吼，檐卜花开别是春。
梧叶惊风报早秋，天边时见火星流。深闺凉夜砧声起，总是关山客里愁。
意在天台住过春，雪崖流水断桥分。今因送子入青嶂，老梦荒荒落冷云。
大通街北竹桥西，枯叶衰杨傍岸垂。莫怅霜条今渐脱，春风吹绿只移时。
屡下温词慰出山，其如鸟倦已知还。恩留供职犹无己，翘首何时得赐闲。
寇迫兵单路已穷，河冰偶合片言中。但令有道蒙天助，阻水犹图背水功。
朅来十日佳眠食，为爱溪山似客清。我亦本无三宿恋，中年可奈故人情。
曲按新腔讵似前，妆成雅态更堪怜。罗帏判醉从今夜，翠带留题是隔年。
同列诸公总劝予，归时切莫过重湖。婺源五岭祁门峡，今是危涂是坦涂。
怡云未至有人传，一笑伽梨落半肩。梦里亦知为此客，起来欢喜不成眠。
懒读书来已数年，从人嘲我腹便便。为嫌归舍儿童聒，故就僧房借榻眠。
象台老守亦悠哉，问水寻山日几回。一道涧泉烟锁断，白云庵底有寒梅。
邻曲一生花里活，村翁疑是古遗民。初来自被春留住，枉道当时为避秦。
传芳远远自西邻，锦伞高张熨眼新。花睡觉来红泪落，年年如忆故宫春。
盖世英雄酒一杯，悲歌只使后人哀。平生废尽屠龙技，今日空留戏马台。
临朝甫及半年馀，惠化仁恩遍九区。銮辂仙游惊太早，普天臣妾痛何如。
至道之精以治身，推其土苴足经纶。矢诗自儆侬衰惰，未有工夫儆国人。
城上芳园花满枝，城头太守夜看时。为报林中高举烛，感人情思欲题诗。
不知出塞年多少，眼见儿童尽长成。却忆故山诸老宿，那能白发耐清平。
四曲横山接郑墩，平川旷野见前村。渔歌晚渡黄龙圳，樵唱时闻大有源。
清客苍官会此君，岁寒不减旧精神。有时品字论交态，各有丰标远袭人。
如云白纸罩方床，翠簟眠穿我固当。世到葛天终不远，先生枕外即羲皇。
直谅多为世所排，有怀长向我前开。暮年惆怅谁知此，南陌东阡独往来。
雨收风外起晴丝，满地飘零积雪时。知道传呼有旌旆，行春无处著清诗。
谁把风刀剪薄罗，极知造化著功多。飘零易逐春光老，公子尊前奈若何。
九十老僧被破衣，独行镇日敞荆扉。遥看扶杖从桥过，知是河东乞食归。
快战马知霸术疏，乌江亭上独欷歔。万人三尺俱无用，可惜当年不读书。
首阳食薇千古瘦，商山茹芝绝世清。谁能嚼花卧空谷，一物不向胸中横。
不因良匠写清光，照见越州年岁长。里许云山更孤峭，一时宣赐贺知章。
百年世事不胜悲，大厦原非一木支。慷慨西风泪横臆，此心唯有老天知。
寂寥吾道付万世，忍向时人觅赏音。搔首金城西万里，樽前从此叹人琴。
有情谁解不相思，罗幌风乾叶落时。莫问离愁有多少，君归犹趁菊花期。
鬓发𩭹𩭹一幅巾，可将身世等浮云。人间祸患无如我，物外逍遥只有君。
满怀多少是恩酬，未见功名已白头。不为寻山试筋力，岂能寒上背云楼。
信脚青霞碧涧前，不知身世在诸天。岩头一宿饶清梦，睡碎梅花实可怜。
与客携壶上翠微，暂时相赏莫相违。白鸥自信无机事，见我犹穿曲岸飞。
西泛东游兴欲狂，邵家春暖与秋凉。四时老子俱堪出，绿树乾坤夏日长。
十载无因到此山，满阶苔色上层阑。堂中禅老眉如雪，独与青松耐岁寒。
竹树阴阴隔世尘，吾伊声里着斯人。饥餐渴饮聊随分，信是闲中别有春。
苍枝老去藓痕乾，唤起东风点暮寒。会得生生无尽意，雪花零乱月栏干。
萧条冬事堂堂去，拍塞韶光点点开。明月清风遮不断，暗香时入梦中来。
莫道争名但市城，名山亦复有人争。须知海印潮音外，别有孤峰逼太清。
西湖仙人莲叶舟，又见石山移海流。老龙卷水青天去，小朵莲花共上游。
年少离家志未坚，闲云剩雨满江天。舟行若过巫山渚，莫向篷窗白昼眠。
差以毫厘大乱真，苟羞就正堕终身。不惟枉费穷年力，反作滔天祸世人。
自织春蓑学治田，山寒辛苦不逢年。摩挲此腹何时饱，黄犊夕阳相对眠。
琐窗清晓云鬟重，今谷芳年翠袖垂。记得月明湘水上，倚篷无语立多时。
别乘官高上元簿，夫君英气盖东南。何须不学程明道，只要人称顾勉庵。
前年谏猎出长杨，乞得新亭作醉乡。好把青衫送酒媪，从教人识御炉香。
秋水黄芦山月明，同来兄弟最多情。飞时莫近潇湘浦，二十五弦肠断声。
黄衣道士骨朽矣，白鹤仙翁诗宛然。君傥不能来一顾，壁间磨灭有谁传。
蔷薇芍乐与茱萸，无数芳菲傍酒墟。惟有蕃厘仙观里，一株玉蕊世间无。
千里相思两寂寥，东阳应减旧时腰。书中喜有归来字，携傍红窗把笔描。
凤去台空岁月更，百年陈迹埽榛荆。清时已庆三登瑞，盍向朝阳更一鸣。
紫麋黄鹿上苏台，玉洞仙姝去不来。一片当时金殿月，露花烟草照秋杯。
堪嗤唐彦鄙连疆，不信重阳草木霜。樽里有花荷万叶，三年酣赏好风光。
破屋那堪急雨淋，且欣断港运篙深。老农定向中宵望，太岁今年合守心。
黎水安知非涧瀍，龟书曾忆赐当年。金龙绿野春花好，纯正两生时放船。
太白峰前三十里，古松夹道奏竽笙。清辉秀色交相映，未羡山阴道上行。
玉室金堂世有人，龙眠龟息鹤精神。暑风吹起尘三丈，城市出来闲采真。
小巷春阴独掩扉，峭寒著尽过冬衣。老来情绪无多子，禁得梅花似雪飞。
年来随地觅花栽，历尽东风总未开。惟有寒花怜寂寞，晚妆微露水红腮。
湖海归来世念轻，短篷终日载吟声。天风约住云来往，万里长空一雁横。
万岁黄金欲散时，柯亭风笛尚堪吹。一时谋卓人无数，不遣中郎一个知。
烟火丛中带雨归，香尘不动马如飞。莫教宝幰争驰道，恐有奴鞭及主衣。
帝魂应识少陵忧，十二山高万里愁。一自海棠妖血染，玉垣移治在渝州。
有钱可买沧浪景，无术能还梦幻身。一段江山寄愁绝，百年不见两诗人。
清秋江上泛芙蓉，信宿时看雨后峰。还向姑苏城下泊，两三烧烛醉闻钟。
淮山万叠暮云平，淮水千年咽恨声。落日舟人重指点，前头便是霸王城。
钻仰无门扉不通，静如古井鉴秋容。乐天自得道中术，时引清风吹万松。
野水青山非昔祠，奠觞那复计醇醨。抛梁有咏谁其续，除却灵均世不知。
绕架蒲萄叶尚稀，瓦炉闲炷柏烟微。年年绿暗轩窗意，却恨春风不早归。
崩裂于今未百年，下临流水尚回环。行人又动思乡意，为似江西减饭山。
碧泓白石偃樛枝，爱水嫌风老更低。潭影中间龙影卧，一山好处没人题。
二酉珍储已遍窥，仙班宁肯列愚痴。注经穴石须勤苦，留得千年泼墨池。
粉翠沉埋岂自由，空房独守几时休。风凋叶落宫墙内，知是人间又报秋。
老懒何心更出嬉，闭门终日读陶诗。湘南二月花如扫，恰似扶疏绕屋时。
行人折柳寄相思，又见春风换故枝。若问无情闲岁月，恰是新条未出时。
燕麦花开春亦移，道人扶杖下山时。独醒免使渔翁笑，捲叶分泉当酒卮。
龙章凤质出王宫，肘露衣穿下雪峰。智愿必空诸有界，不知诸有几时空。
往事追思重惨伤，相从常醉德勋堂。每登屺岵数鸿雁，老泪风前必数行。
梅山诞日簇觥筹，更挟娉婷共胜游。此去只求闲富贵，人生须是老风流。
尘埃老矣未收身，每对山林强自亲。诗纵满囊惭李贺，笔虽成冢愧藏真。
闽海云霞绕刺桐，往年城郭为谁封。鹧鸪啼困悲前事，豆蔻香销减旧容。
偃月炉中煅坎离，片时自有一刀圭。寄言师祖张平叔，万圣千贤总在西。
得承严谴是恩波，去国还家思若何。莫道故园春事少，古来迁客岭南多。
因吃樱桃病放归，三年著破旧罗衣。内中人识从来去，结得金花上贵妃。
已作龙钟后时者，懒于街里蹋尘埃。如今便别长官去，直到新年衙日来。
千山雷雨震天门，万壑飞流万马奔。莫道游人魂欲断，瑶琴石室倒琼樽。
绿树阴阴石径斜，诸峰罗立带琅邪。云深亭观知多少，谁是庐陵太守家。
千夫合作一贤人，合数贤人是圣神。莫道眼前无孔子，一身散作万千身。
卷绯蹙绣额涂黄，亦到青毡学士堂。聊与幽人慰岑寂，风流谁道在柴桑。
栽松初不为茯苓，自要禅关门径深。禅老一朝飞锡去，不妨留下海潮音。
牛背蒲鞯稳若舟，吾伊声里触前驺。当时项羽成何事，能使郎君读未休。
偶然相遇若神交，多少奇谋胜六韬。辟谷归来应却扫，如何四皓又重劳。
闻说当年歌鹿鸣，黄花八月牡丹生。何人为续夷坚志，好向桥东问姓名。
夷门邸第列储胥，十里朱楼夹道居。少府金钱浑欲尽，王孙强半食无鱼。
露桃烟杏逐年新，回首东风迹已陈。顷刻开花公莫爱，四时俱好是长春。
千觞欲尽尊前酒，七碗曾倾月下茶。莫笑卢同怜赤脚，当时曾醉美人家。
老大登高陪少壮，芒鞋荒径步行迟。酒阑人醉风吹倒，好似参军落帽时。
辽海东吴万里程，别来寒暑每关情。故园风景依然在，鸿雁来时好寄声。
历观嘉泰与开禧，禅苑宗坛更有谁。修竹苍松凛寒色，一如问道冷泉时。
谁倾北斗泻银河，不羡河中挂壁梭。贯月有槎今老懒，成都卜肆复谁过。
数点烟香出庙门，女娥飞去影中存。年年岭上春无主，露泣花愁断客魂。
弟兄交契比雷陈，白首相看意转亲。收拾壮怀同老去，江皋他日幸相邻。
败柳能消药一圆，鹅黄袅袅复春妍。世间真有回阳事，却道枯骸不解仙。
官庭把酒送行人，对雪看花值早春。杜老飘零头白尽，底须朝夕苦催人。
江北江南从此辞，江波潋滟似来时。春风送客无南北，带得莺声过水涯。
留将片石住江心，却被波臣用意深。多少宦成经过此，轻舟安稳载南金。
三年佐郡节旄雄，四海声名在镜中。今日驱车就岐路，何人不奏管弦风。
北风翻送雁南翔，辛苦时时一望乡。莫为无书远相忆，已将高节彻冰霜。
溪光清浅碎琼瑶，杨柳风柔酒渐消。犹忆去年今夜月，照人同上水西桥。
只道横枝春未回，又疑不肯犯寒开。逢人问讯花消息，不识江梅只蜡梅。
我来江口气如蒸，今日披图眼忽青。但见林皋发光怪，夜深知有少微星。
傍邑曾为劫火尘，独兹犹是太平民。儿时所历今三纪，便唤溪山作故人。
宫烛分烟眩晓霞，惊心知又度年华。榆羹杏粥谁能办，自采庭前荠菜花。
流莺罗扇夜徘徊，望断银河鹊未来。何处海门潮送月，几年空照越王台。
午枕攲时睡思迟，含风百顷碧琉璃。人生适意当如许，莫遣尘埃外客知。
两朝文彩动朝端，别国相逢得尽欢。欲效当时谋一醉，形容不似古郎官。
太守旧图如璞玉，拾遗新画抵南金。玉骢已向天闲老，赤骥犹怀万里心。
孟子诗肩高耸山，杜陵谈笑古风还。世间还对忧时画，美酒花前已破颜。
当年与子别江干，渐老心知后会难。岂料今宵清梦里，东门交辔说春寒。
九天清跸响春雷，百万貔貅扈驾回。不独雨师先洒道，汴流滚滚入淮来。
客居平日有谁亲，一别三年百病身。为道难言轻感慨，羡君无病更医人。
一朵榴花插鬓鸦，君王长得笑时夸。内家衫子新番出，浅色新裁艾虎纱。
此身何补一毫芒，三辱清时政事堂。病骨未为山下土，尚寻遗墨话存亡。
城郭晓烟人避户，沙湾浅水客停舟。秋毫难道浑无犯，烽火惊心说未休。
我守全吴公越东，宪台千里寄清风。何时共作同年会，烂饮狂歌三醉翁。
生事萧条鸥鸟知，春来长忆看花时。秖今酒伴俱零落，说著高阳泪便垂。
回雁峰头望帝京，寒云黯黯不胜情。贾生已道长沙远，今过长沙又几程。
山西诸将定谁贤，烈烈营平四海传。尽扫先零何足道，千秋勋业付屯田。
手种秋风碧玉成，花开如粟水沉惊。人间商略年年事，到底其如一字清。
玉轸朱弦瑟瑟徽，吴娃徵调奏湘妃。分明曲里愁云雨，似道萧萧郎不归。
尽恋长生养性灵，力求大药扣玄扃。庄生自有逍遥论，不道千龄胜百龄。
老子随行苜蓿盘，不曾无客自开单。更将馀粒投清浅，聊为游鱼小倚阑。
紫禁端辰昼漏长，朱陵生气盛南方。长秋此日司阴教，皇极同时纳寿皇。
饮冰啮雪傅延年，要比蟾宫桂子妍。忽遇嫦娥蒙一盼，桂花未敢著鞭先。
梦中绿遍谢家池，梦觉山村雪拥篱。尽道春寒花未在，晓来开到野棠梨。
轩窗空洞惟修竹，风韵时时自琴筑。学省萧然冷欲冰，两翁相对清如玉。
不见当时劝酒人，今年依旧去年春。幽窗谩结相思梦，梦里相逢恐未真。
烧药炉存草亦灵，煮茶灶冷水犹清。老仙一去无消息，只有飞泉落佩声。
白君去后交游少，东野亡来箧笥贫。赖有白头王建在，眼前犹见咏诗人。
见说山中了道僧，不闻钟鼓不闻经。朝观树顶香烟袅，暮识禅机一镜明。
郭西茅屋经年别，嫩蕊疏枝入梦频。何处幽寻重相忆，寒云野水月如银。
慧性当从宿植来，一期生事眼中埃。青山未必皆投老，趁取昙花及早开。
天涯二月早芳菲，官舍何曾远翠微。如此溪山堪累月，杜鹃犹道不如归。
老不能闲莫笑予，五千言岂世间书。青松折取当麈尾，为子试谈天地初。
俨然盛服对严宾，肯向花中作素臣。映彻九泉明一世，清言须让晋诸人。
禽哢秋来不复圆，桐阴霜后亦成穿。黄花强欲招酣饮，白发偏工报老年。
湛湛腾空下碧霄，地卑湿处更偏饶。菅茅丰草皆沾润，不道良田有旱苗。
谷深石瘦水潺潺，便是楞伽折桂间。珍重下邳圯上客，一年几度到庐山。
仙人跨鹤下黄山，曳杖逍遥天地间。曾采三花栖少室，即今白发驻红颜。
日融阆苑红初露，冰泮瑶池碧半涵。管取新年多胜事，当知风化自周南。
露草烟林断客行，竹扉昼掩对高城。道人不爱人天供，消受秋空鹤一声。
旅食天涯不计年，离离禾黍满秋田。江湖野味多如许，露饮风餐只自便。
火宅清凉定几时，三车门外世终迷。青莲绀宇凭何住，片雪红炉只自知。
平生交契独公深，岁晚那无裹饭心。白首它年林下约，此盟端的几时寻。
轮鞅千年路欲迷，板桥名在市朝非。玄晖太白微吟处，独酌悠然命驾归。
一雏天上两雏随，趁逐朝阳老凤飞。回首故山双血泪，秋风吹断孟家机。
十五年前花月底，相从曾赋赏花诗。今看花月浑相似，安得情怀似往时。
秋满南山菊满篱，卷帘相对坐多时。琴中自得无弦趣，蝶与西风总不知。
朅来林气初凄紧，芳草平原雉求牝。日斜老圃荷锄归，更过前林采芝菌。
西来一道是淮源，南向千峰尽楚山。风云尚拥蛟龙窟，天地曾开虎豹关。
临岐莫厌酒杯深，此去何年更盍簪。秋塞比来多便雁，殷勤时慰故人心。
我在潇湘君在吴，十年踪迹各江湖。蓑衣细雨王侯宅，曾忆荆州旧酒徒。
来本无心去即休，他时何处更同游。可怜施食台前鸟，任是无情也解愁。
懒慢无堪不出村，当年心事与谁论。如今老去愁无限，雨打梨花深闭门。
平湖高柳绿千堆，莫为寻芳取次回。欲访同参德云老，别峰霁色夕阳开。
连日禅房昼梦浓，人情物理静时功。宵来更拟寻潇洒，净几明窗写训蒙。
绕堤翠柳忘忧草，夹岸红葵安石榴。御水一沟清彻底，晚凉时泛小龙舟。
闲拂苔矶弄钓轮，幽怀先赏潩滩春。沙鸥似未知余意，惊舞时时错避人。
闲于孤鹤淡于秋，纵落忙中亦自由。受道已知君有质，感人深处急回头。
深碧沉沉冷欲秋，此时亭上饱追游。溪分溪合关何事，尚欠圜机订九流。
千岁祠堂修荐谒，四时宗族会杯盘。建宁太守家园乐，写向丹山碧水看。
与君同日直承明，春雨秋花无限情。一夕天涯分万里，不知身世寄浮萍。
练袂蒿簪不下堂，肯随时世画眉长。旁人莫解东风意，只道花梢合向阳。
西来白水满南池，走马池边日落时。桥底荷花无限思，清香乞与路人知。
官初罢后归来夜，天欲明前睡觉时。起坐思量更无事，身心安乐复谁知。
月晓风清堕白莲，世间无物敢争妍。如何今夜峰头雪，撩得新诗续旧篇。
买石为山任笑痴，痴翁真个似童儿。奇峰峭石勤收拾，莫使他年一篑亏。
人间那有万株松，莫道名山都未逢。自拄枯藜行不倦，更听斋后几声钟。
几欲高眠畏夜寒，又思月色起来看。及来看月翻多感，不似眠时意少安。
看花看竹便移时，村径延缘自不知。才过石桥流水去，歌声催动觉来迟。
天汉乘槎可问津，寂寥深景到无因。看花独往寻诗客，不为经时谒丈人。
满城风雨满城尘，盖紫藏红漫惜春。春去自应无觅处，可怜多少惜花人。
溪流远抱沧波合，山势中分碧树深。雨后晴初最堪赏，风光役尽百年心。
风吹芳树已凋残，却放清晖入画阑。莫道金闺常自煖，夜深翻似玉门寒。
石鼓嵯峨尚有文，旧题铜鼓更无人。宝钗寂寞蛮花老，空和楚歌迎送神。
风骨东瓯语带吴，见君满眼是西湖。径山河上今佳否，想见年来鬓亦枯。
吏部真纯玉不如，济时心彻五云车。中州名品存公议，先子垂亡有荐书。
开缄如见故人面，仍喜故园风物来。想见金刀落飞雪，何时斫脍共衔杯。
岂是瑶台秋夜迟，泠泠风露月斜时。步虚声散飞琼起，误落云鬟第一枝。
中秋夜月白如银，照见东西南北人。古往今来人自老，月生月落几番新。
水绕芳堤云绕山，数椽茅屋住中间。神仙更自足官府，世上谁如此老闲。
眼前名利日纷纭，扰扰何由得性真。置却身心贫富外，始知世有出尘人。
竹屋消残半瓦霜，冰河冻裂一渔航。不须宫线量曦影，化日今年特地长。
何须坐客总能文，呼酒相逢日暮云。醉倒尽如狂道士，夜归谁问故将军。
开元皇帝掌中怜，流落人间二十年。长说承天门上宴，百官楼下拾金钱。
去岁还家秋正杪，今年行役暑初残。同行壁上留题处，特下篮舆子细看。
惯见闲庭碧玉丛，春风吹过即秋风。老夫都把荣枯事，却寄萧萧数叶中。
几间山店石桥西，谷口风高酒幔低。鸡黍熟时行客到，当垆风俗但凭妻。
不见刘伶三十载，白沙翠竹有馀清。几时鹅鼻峰头去，共酌流霞看晚晴。
凄风苦雨总堪伤，况复抽丁戍海旁。此际独疑人世异，扶锄遮路说农桑。
闪闪龙旗树五更，煌煌芝火照层城。当年奉引趋蹡地，曾听钧天广乐声。
二月时光春事浓，海棠花发透脂红。若还真有仙风味，那得中间一径通。
莫言地近巂昆明，刺史题书笔不停。解道澄江净如练，空濛山水是昭亭。
有诏曾求魏仲先，草堂飞鹤避茶烟。晚营馁鬼今何限，弱冠诗名六十年。
何年孤鹤此徘徊，引步仙风拂岛来。永夜月明秋万里，满空零露湿瑶台。
青牛人去几千年，此道分明在眼前。要识个中端的意，一堂风冷月婵娟。
怀恩马柳志何卑，挟恨东堂德愈衰。犹有豫章苏武节，不惭京口协谋时。
积水寒芜遍野田，恼人幽鸟隔深烟。不须更唤溪头雨，麦烂蛾飞又一年。
白发乌纱将八十，文章谈笑见扬雄。风流不减三年别，未许尊前称阿翁。
蹴鞠寻橦列广庭，吹丝按竹布前荣。卿郎朵殿浑无见，只听时时万岁声。
好音曾忆十年馀，琬琰新编独起予。百尺楼头写秋色，水瓜聊以报琼琚。
身到名山骨亦清，洞中不枉为题名。高车驷马人间世，几度浮云石上生。
新开弦管召天和，喜气悠扬际海涯。向晓金焦称寿处，欢声更满使君家。
老倒凌霄彻骨穷，强书白契卖虚空。要将刀尺分长短，须向钟山问宝公。
庆源衮衮益光华，闻道诸孙总称家。活却生灵千百万，阴功天报的无差。
行藏牛背把书行，老子能无后学情。木铎肯教天不管，羊裘也可累先生。
关山戎马信音稀，肠断无人寄一枝。沾酒西城联骑入，上林踏雪探春时。
道人头上经春雪，不羡少年何首乌。已觉老来甘草莽，便当归去访田庐。
老丑只宜岩谷里，何人挈致俊贤间。虽云章服裹叔夜，尚有笭箵随次山。
当年飞鸟亦难前，今日中堂起烧烟。丞相不嗔山色好，歌声稳送里河船。
一树婆娑种月华，夜阑依旧护风沙。今年不往扬州过，曾看夫人庙里花。
去年五月乱纷纷，恶少横行动作群。赖得黄堂贤太守，隐然威望压江氛。
索笑追欢意不穷，风流日日事重重。人间花草真堪爱，遇著春风尽向东。
阿母桐花儿小凤，桐花小凤命相关。羽毛未就花先死，凤自无心在世间。
北窗看镜意凄然，梦断梁州已七年。猎猎綵旗春日晚，不堪花外见鞦韆。
□窗新霁绿阴稠，随意挥毫仿蓟丘。老鹤陊翎回舞□，洞箫吹遍石林秋。
云水无心是处同，洛阳花发正春风。路逢达道人休问，熊耳山开少室空。
青天万事本无穷，巢许夔龙奈不同。一笑肯容千古地，他年端庆有温公。
闻说猕猴性颇灵，相车来便满山迎。鞭羸到此何曾见，始觉毛虫更世情。
炎洲绿女雪为肌，十二朱阑月未移。香逼簟纹眠不得，为渠醒过打钟时。
朝下归来只闭关，羡君高步出人寰。三年不见尘中事，满眼江涛送雪山。
南谯父老拥旌游，杯底黄河百折流。落日离骚君莫读，浮云那似楚江秋。
泉石清华世岂知，萧然无是亦无非。二年于此陪鸥鹭，收得闲中勋业归。
春归空苑不成妍，柳影毵毵水底天。过却清明游客少，晚风吹动钓鱼船。
野桥山店记年时，管领春风有一枝。却笑罗虬不解事，百篇空赋比红诗。
别时容易见时难，对酒当歌且尽欢。不就目前同一醉，明朝何处盻征鞍。
一别闽山三十年，重来相见两依然。烦师录示当时语，犹喜曹溪一派传。
一卧天关已十年，出门三札信虚传。今朝得睹衡云面，七十二峰都眼前。
清秋北雁尽南征，我独东归计未成。为计金陵文酒伴，年来白发满头生。
西行陇上泣胡天，南向云中指渭川。毳幕夜来时宛转，何由得似汉王边。
代耕未易得逢年，宦况诗情总冷然。闲却簿书问重译，风光何处不周还。
御沟梅柳寒犹噤，芳草池塘暖尚微。玉色怡融何事喜，一年苔绿遍圜扉。
绿树重阴盖四邻，青苔日厚自无尘。科头箕踞长松下，白眼看他世上人。
闻道居家近橘坡，青黄遥想问疏篱。可能乞我数包否，仍寄韦郎七字诗。
莫道山家不挂灯，修身宝月一团冰。清寒照见诸人胆，却问诸人见未曾。
东风玉勒马蹄轻，多少游人上凤城。燕子不来春寂寞，海棠花发近清明。
朝中寂寂少名卿，晚岁雄猜气益横。心怕无须少年士，可怜未识玉奴兄。
俯视王侯一介轻，愚聋人世可怜生。阴阳纵有难拘束，惟恨人间落姓名。
乌巾年少归何处，一片彩霞仙洞中。惆怅别时花似雪，行人不肯醉春风。
少年轻锐喜谈兵，父学虽传术未精。一败谁能逃母料，可怜四十万苍生。
花恨红腰柳妒眉，东邻墙短不曾窥。犹怜最小分瓜日，奈许迎春得藕时。
我走尘埃君入山，须知静躁不相关。何时宾主俱无事，雅志堂前一解颜。
老龙腾渊云气湿，万斛骊珠夜光泣。秋风吹满西凉州，酿就清香浮玉液。
冶城东望兴悠哉，谢傅偏称济世才。别墅未终棋一局，淮淝飞送捷书来。
一道原泉却两支，右为湘水左为漓。谁知万里分流去，到海还应有会时。
南市津头忆买船，花姑溪上钓晴烟。老来安得孤篷夜，横枕蓑衣听雨眠。
饱食南荣曝昼曦，小星联影入枯棋。座宾只待王郎至，为判南风不竞时。
岸花著雨晚鲜鲜，老眼怕开真自怜。树底鸣鸠来说法，会人意处有因缘。
不惜囊钱信手空，荒田却拟望年丰。天公可是怜风月，判遣诗人一例穷。
年年荆棘侵儒苑，处处烟尘满战场。岂料今朝觐宣父，豁开凡眼睹文章。
少时操笔坐中庭，子墨文章颇自轻。圣世选材终用赋，白头来此试诸生。
今人那似古人贤，一锸随身日醉眠。此老有灵应笑我，区区常费买山钱。
今雨到门君又同，四人对饮夜垆红。眼前莫道东溟远，我欲乘槎更向东。
乍炙银笙试朔吹，旋抛珠串赛清姿。晓风残月伤心句，不待杨花扑岸时。
杜二已无黄九去，长歌大字落江山。百年风物今何似，春水晚烟飞白鹇。
中年亲友惜分离，况我身兼老病衰。馀景庶几犹及见，登瀛召客过门时。
快意深时恨亦深，干戈何处不相寻。谁将五月龙舟水，尽洗中原虎斗心。
席谦不见近弹棋，毕曜仍传旧小诗。玉局他年无限笑，白杨今日几人悲。
南风吹老碧琅玕，双凤毰毸奋羽翰。百尺珊瑚生海底，可人移傍玉屏看。
愁心一倍长离忧，红树青山水急流。门外晚晴秋色老，不堪吟倚夕阳楼。
道人知我爱禅房，净埽阶前紫石床。软饱三杯风味好，脱巾和月卧昏黄。
莲幕高吟冰雪篇，天才秀发思华年。千金买得惊人句，落在鸡林渡海船。
尔母溺情连夜哭，我身因事有时悲。钟声欲绝东方动，便是寻常上学时。
青山忽断开平陆，鸡犬人烟太古风。野老诛茅宁有意，一生身在翠微中。
树杪阴云看渐消，尚堪扶病到溪桥。道人未有伤春意，却仗苍龙玉一条。
谢绝妖巫罢祷祈，不将性命媚神祇。刻肌冤苦伤心痛，病者年来细得知。
森森如玉万条青，风过声传几度听。激楚结音多岁月，中郎时有到柯亭。
闻餐玉脯饮丹血，补脑还精身体轻。刀几即看哀一死，道人那忍说长生。
珠帘白舫乱湖光，隔岸龙舟舣夕阳。今日欢游复明日，便将京洛看钱塘。
老矣能消几许衣，一株休论几钩丝。垂杨舞彻莺歌歇，且看东风舞柘枝。
与梅结友问为谁，松竹中含霜雪姿。竹岂寒盟已仙去，宿心惟有老松知。
相逢何必道寒温，所过江山合细论。四体不佳谈舌强，不妨展卷有诗存。
山色空濛寒食雨，杨花零乱溧阳楼。老人岂有伤春事，酒后情怀似感秋。
春气吹人不作醒，病身感物底心情。斜阳也不藏人老，偏照霜髭一两茎。
蝴蝶梦中五十年，将身但合老林泉。冥行走入深坑里，空负良朋意戚然。
向老逢春懒问花，恶风吹雨故斜斜。一城桃李应漂尽，不到城南韦杜家。
明窗槃礴万物表，写出人间真乘黄。邂逅今身犹姓李，可非前世江都王。
搜穷经传几年馀，谁把神明信此书。除却寻常伦理外，更将何事称为儒。
松下流泉石上琴，泉声松籁是知音。世间筝笛非无耳，谁识先生太古心。
二纪重来一苇杭，脱身兵火走风霜。安知老境今如此，满眼旌旗两鬓苍。
绣帏金障渺天涯，小苑东风半著花。十载旧游人不见，也随春意报年华。
新宫改作几何年，像设于今尚俨然。薜荔绿垂山木槁，长春开尽草芊芊。
玉田金界夜如年，大地人间事几千。万籁萧萧微不辨，露繁霜重月盈天。
推手为琵却手琶，东家蝴蝶又西家。春风三十年前梦，飞绕梁王苑内花。
尉陀城外泛云槎，西望峨眉隔水华。若道日南天万里，归心一夜过三巴。
幽人结屋江之湄，占断清风无少时。何日扁舟成独造，为君重和考槃诗。
青山何处是幽居，生事深怜老向疏。安得短篷仍载酒，松江雪里钓鲈鱼。
西过流沙道逾尊，空馀紫气在关门。金函玉检无人识，留与龙孙细讨论。
琉球真蜡接阇婆，日本辰韩秽貊倭。番船去时遗碇石，年年到处海无波。
武林风物异他乡，三竺山行草亦香。村落寻常绩麻处，隔帘时复见红妆。
青山万叠倚晴空，中有招提一径通。衲子不关尘世事，黄花红叶共秋风。
洗耳清泠万虑消，灵台无地著尘嚣。此情难与时人说，直欲凌风访子乔。
深宫寂寂度年华，愁倚云屏对落花。欲把黄金买词赋，谁能识得马卿家。
青红白黑欠中央，闻道西人已大方。二十一人田下电，阿谁访之詹仲皇。
昨夜清凉梦本山，眠云唤鹤有惭颜。青莲道士长堪羡，身外无名至老闲。
霜台独夜月明时，邂逅无缘醉酒卮。遥想玉人当此夕，醉吟红烛困秋思。
笔底霜丛三四竿，园中解箨两三年。修蛇拔尾当黄土，小凤梳翎在碧天。
老倒杨岐没脑门，行藏驵侩许谁论。碧云深处问端的，他是他家九世孙。
吴绫裁作道书装，砚石瓶花列半床。近日片肠清冷甚，信饶春兴入诗囊。
西苑重排饯会时，新篇御制降彤墀。明朝上巳无公事，赴宴臣僚总进诗。
对盘双陆打黄金，挂树朱笼赌百禽。不是爱他延日子，免教提起别时心。
大地久嗟风土异，昊天终见岁时同。来朝拟上南山寿，安得封词付晓风。
老胡教网漫天阔，当甚多年碗脱丘。勘破转关千圣外，别行条贯结冤雠。
帘捲窗开夏日晴，薜萝深径海云平。七弦奏罢知音少，燕语莺啼似友声。
翠𪩘中间白水边，野梅官柳似当年。正看绕树下残日，便觉前村生晚烟。
画手非工本亦佳，四时景物寓天涯。最怜荷折秋容晚，双雁徘徊下软沙。
河山关塞一万里，文武衣冠二百年。四海萧条宫殿去，无人解道取幽燕。
瑞鹊多年我眼中，笑烹牛鼎夜灯同。如今柏府开诗卷，还对樽前两病翁。
行尽天涯西复东，大家闲作卧云翁。纷纷燕雀休相羡，得丧悲欢尽是空。
月夕霜朝分外香，故将颜色占年芳。一枝赠我春何许，如在江南云水乡。
顿有亭前春耐寒，年年扶杖雪中看。不知谢子题诗处，比得王家第几般。
两岸人人开盛宴，飞来飞去如掣电。明年文场角胜时，也如此日舟人战。
去年今日设秋瓜，拜罢天孙喜色赊。移烛楼前同薄醉，断红双脸𣨼残霞。
漫郎家世在烟波，一落红尘失钓蓑。回首芙蓉溪上艇，买鱼沽酒意如何。
膝下当年忆教忠，此身卜与弃捐同。睿思夜半忧民切，羞见东窗日半红。
陌上迢迢怨别离，轻风一道罥游丝。东家曳却残花去，系得西邻日正迟。
一梦迎銮已十年，再来心迹总依然。疏帘复对青山捲，谁信看山独有缘。
丈夫久弭江西节，闻道诸侯尚扫门。箧有玄圭肯分似，从今默默面称冤。
三百馀篇岂苦思，个中妙处少人知。籁鸣机动何容力，才涉推敲不是诗。
洞下流泉春正深，洞前新竹翠阴阴。问君此去何年返，对竹饮泉空素心。
轵道苍茫异古今，长镵相伴坐岩阴。玄猿独挂危梢底，照影清流契宿心。
曾记西湖酒一卮，乾坤和气入新词。六年未尽冰霜怨，又到春风满面时。
萧疏驿舍绕烟萝，二十年前此地过。诗壁旧题无处觅，植松庭外已婆娑。
千里茫茫草色青，乱尘飞逐马蹄生。不知何代开军府，犹有当年统幕名。
作诗政欲江山助，老矣东西南北人。弟却把诗摹作画，东西南北是知津。
八帙因循又七年，松姿鹤骨只依然。傍人错儗真君后，自是安阳陆地仙。
桃杏漫山总粗俗，旧家池馆尚春风。道人不作罗浮梦，坐看珊瑚海日红。
映竹依松望最宜，如无似有乍开时。思量切比幽人语，不著工夫格自奇。
射生宫女宿红妆，把得新弓各自张。临上马时齐赐酒，男儿跪拜谢君王。
松漠丹成去不归，龙髯无复有攀时。芳园留得觚棱在，长与都人作泪垂。
不作梅花一句诗，今年参透老禅机。忽然吹堕纷纷雪，又挽寒香探落晖。
雨涩苍崖墨色鲜，长安犹自犬羊膻。试临旧刻思天宝，末上先题十四年。
前岁驱车出战场，去年骤马突飞蝗。今来不是能舒眼，贪看连阡麦子黄。
朝来轻暖试纤罗，风物熙然总太和。为报桃花今已破，春光终比旧年多。
隔年重到浯溪路，旌旆行疏鬓雪添。幸有江山供吊屈，愧无耆旧咏来廉。
河渚迢迢雁去迟，君今何处遂幽期。梅花吹遍瑶笙冷，霭霭天坛月落时。
春色还青垄上枝，春风难染镜中丝。只应孝子羹墙意，一日长萦十二时。
竹外桃花三两枝，春江水暖鸭先知。蒌蒿满地芦芽短，正是河豚欲上时。
十年诗酒客刀州，每为名花秉烛游。老作渔翁犹喜事，数枝红蓼醉清秋。
无钱令尹陶彭泽，有道先生郑广文。预约它年还故里，共骑白鹿效文君。
昔送之官东郡时，夜阑对酒风揭屋。君今淮海予再过，古驿依依老槐绿。
花光寺下对云沙，欲把轻舟小钓车。更看道人烟雨笔，乱峰深处是吾家。
天街追逐边尘乱，更点听残钟鼓院。归舟便觉昔年非，高枕已忘前日倦。
贾生未免孝文疑，自古功名叹数奇。逐得洛阳年少去，白头绛灌亦何为。
世间功业任差殊，心地明时自有馀。若道必从勤学得，当年稷卨读何书。
文字光腾万丈长，锦官老杜豫章黄。投荒忍死经人鲊，讨饭充肠上岳阳。
卜夜邀欢锦瑟调，满堂兰气袭鲛绡。冰壶月映光逾湿，玉树风含影太娇。
沧江落日黯生愁，枫叶莼花送客舟。莫道酒阑容易别，秋光偏在断桥头。
长江万里鲸涛险，绝壁千峰鸟道微。十亩桑田原可乐，月明牵犊荷犁归。
横挑世界鸿毛举，平打虚空冰片消。今日拈来居士手，穿云渡水且逍遥。
百花台上小蓬莱，碧玉嶙峋照眼开。曾念萱堂少佳致，不知何夕定飞来。
曾随六御历沙场，初解钩膺白玉镶。只合清时谢羁束，春风散诞华山阳。
西山唤我陪轻举，上馆留君养大还。莫起世间离别念，他年相见两童颜。
梦只三更路几千，踏穿芳草到郎边。年年三月啼红泪，自叹前身是杜鹃。
尧年九歉今始收，满车𫁂䅉胜封侯。葛巾漉得新缸面，客过山前底死留。
南风泠泠吹我衣，写经换得白鹅肥。山阴道士休相笑，来看蛟龙作雨飞。
水落淮天蟹子肥，三年游子片帆归。东坡𫁂䅉黄云满，试傍林椒振客衣。
泛泛澄波绿满池，横塘风景四时宜。鸳鸯㶉𫛶贪嬉戏，春去秋来总不知。
急桨轻舟下碧澜，归心切切陇头鹃。人生石火光中住，又向湖南过一年。
精传神气一传精，性命于中附会成。道世浑沦窥不破，更从何处觅无生。
老去谁堪远别离，断云流水死生期。伤心欲解延陵剑，絓向空林若个枝。
睡眼䰒松未爽时，一声杜宇顿开眉。不须报道思归乐，今我真归不用思。
火照寒沙雪欲流，恍疑身在剡溪舟。蚩蚩横目无真色，刚道神仙在十洲。
古木苍然几岁周，摩空老干荫溪流。举头未见征帆下，来向清阴系小舟。
雨霁风和日渐长，小园尊酒答年光。直令桃李能言语，何似多情睡海棠。
摩肩簇绮沸如雷，早向天门道上来。为语别峰佳绝处，玉虚岩底出琼台。
宜江风月冉溪云，总与诚斋是故人。老向烟波诗句里，一朝双看两州春。
绿蔬丹果荐瓢尊，身寄城南禹会村。连坐频年到风月，固应无客叩吾门。
东南笑话向梅庄，舞破春风是此裳。酒兴寻常行处遣，人生容易度时光。
流水桃花几换春，花溪溪上好栖真。此中自有神仙伴，不是秦时避世人。
山腰石有千年润，海眼泉无一日乾。天下苍生望霖雨，不知龙在此中蟠。
种近春风鼎鼐家，竹篱茅舍亦光华。开时不作寻常实，著眼溪头看此花。
小年踯躅随群队，长大悲伤怕物华。𦶟罢天香来影室，不行人事便归家。
梅花时节屡开樽，欲赠梅花欠可人。今日有人梅样好，逢君同赏雪中春。
溪荪得地恣芬芳，三尺挥空剑刃长。闻道仙人尝采掇，涧边栽植对朝阳。
仙客相从往玉都，轩前惟见老松枯。春来试问梁间燕，还是当时旧履无。
石磴萝梯隐翠微，坐间时有紫云飞。纷纷郁郁来还去，难问瞿仙几日归。
立沙稍稍行人聚，踏水悠悠去鸟双。回首十年来往路，祇添华发照寒江。
花影亭亭日满阶，凤笺象管句新裁。因风柳絮真堪拟，谁有当年道韫才。
炎蒸忽逐火云敛，爽气俄随玉露瀼。不是真贤生间世，争教烦暑变清凉。
薄宦相縻去又回，敝车冲雨度崔嵬。谁言险地逢人少，也有行商为利来。
浙江亭上彩云收，二十年前忆旧游。正是桂花初发候，月轮飞上海门秋。
连甍复道露台秋，簪佩行随翠辇游。应是柏梁宫宴罢，侍臣词赋尽风流。
梅花一笑有无间，消息徒将问定山。是水是云皆是树，老夫驴背送君还。
旧时邻曲各东西，野蔓荒藤压树低。过尽路牌无客影，一冈秋雨鹧鸪啼。
石竹为花品最微，当时曾入谪仙诗。新葩竞发迷形似，紫蝶翩翾缀碧枝。
老懒狂吟不要工，爱君七字晋唐风。更烦传语梅花道，火急齐开小至中。
十年闲读古人书，不为山川货可居。便有风声生屐齿，王侯同在一丘墟。
槛泉甘美胜梁溪，来照泓澄得展眉。尽道潺湲流不远，那知无路到天池。
天教老子不空回，船泊山根雨顿开。归去江西人问我，也曾一到惠山来。
夫人天赋与神灵，初度祥光烛户庭。归去足知躔次在，九霄还要老人星。
沙场百战已成功，万里归来汗血空。莫道邦家无惠养，满川苜蓿雁来红。
疏堕何堪行役劳，穷阴急景晚风高。京华前岁此时雪，独卧先庐亦寂寥。
秋霁涛江气象宽，龙山亭耸凭云端。老僧欲快吾心目，旋剪当轩竹数竿。
莺花韦曲旧时游，老去闲情已五休。却笑东风无检束，又随飞絮过南楼。
老木槎牙欲擘云，门前流水我知津。过江一雨如盆泻，竞礼真如不动身。
石盆泉畔石楼头，十二年来昼夜游。更过今年年七十，假如无病亦宜休。
吴苑娃宫旧有名，只今云树望中平。潇潇梵宇风铃响，犹似当时步屧声。
十年江海忆西丘，梧竹连阴壮晚秋。买得酒船还载鹤，共乘凉月渡沧洲。
一个蒲团一老身，莲心清净不知尘。更将莲舌话生灭，点断冥冥过世人。
今年春色异常时，腊尽天南早见丝。想到上林二三月，野虫书遍卧生枝。
数家野店曲成村，老妪当垆洗瓦盆。惊唤儿童走相探，半林秋日照柴门。
蓑笠从衡觳觫蕃，暝归晨作俟丰年。诛求莫挠鸡豚社，春雨春寒苦最先。
事遂鼎湖遗剑履，时来渭水掷鱼竿。欲知贤圣存亡道，自向心机反覆看。
皎洁玉颜胜白雪，况乃当年对风月。沈吟不敢怨春风，自叹容华暗消歇。
连朝黑雨暂晴时，山抹浮云似画眉。贪看须臾成底相，不堪病眼怕风吹。
沙穴石窦无限泉，此泉缘底名不灭。庶子去来多少年，依旧清心共泉洁。
昔贤登步立神州，气象千年始一浮。南望群州如列宿，北观江水似龙虬。
太白峰前旧隐基，杉松寒翠滴无时。经年抛却又归去，再听岩猿祇自知。
仙人念我世缘轻，贷与山行几日晴。袖有碧岑三十六，不妨风雨过鹃城。
倾国佳人默怨天，红颜过了拜尊前。世家大族多兄嫂，独得公姑分外怜。
牵路晴明不惮难，船头时见越州山。前程信有自然妙，莫把天心当等闲。
经年尘土满征衣，特特寻芳上翠微。好山好水看不足，马蹄催趁月明归。
什什伍伍金人降，将军忍杀令归乡。归时说与汝郎长，纳土封汝异姓王。
阿字义深当自读，般舟行苦与谁行。人言成辨须三世，我欲圆成在此生。
归袖迎风拂面埃，青山望处白云埋。如何千载离家鹤，学得仙时不便来。
松菊堂中老故人，芝眉重谒我无因。林松老节应依旧，篱菊寒英又一新。
渔翁年几雪垂肩，钓罢归来月一船。明日酒醒寻伴侣，卖鱼依旧禹祠前。
望湖亭下水连天，人家多住平湖边。扬州估客浮大舶，来往江湖无岁年。
乾坤千古总糊涂，何事年年带血呼。只有莲花归处好，凤凰山上亦荒芜。
一随俗驾走红尘，松竹生愁鹤怨人。杯渡老师相悉否，野僧心地宰官身。
自是伊人得宝书，兴酣聊顾我闲躯。世间臭味初何似，玉雪胸怀咳唾珠。
烂红一点出浮沤，夜坐嵩峰顶上头。笑对僧窗谈祖德，当年七十四回游。
何世真无千里马，如今始得九方歅。何如牝牡骊黄外，更相权奇磊落人。
竹枝草履步苍苔，山上孤亭四牖开。烟雨濛濛溪又急，小篷时转碧滩来。
车马滔滔厌软红，湖边秋意属西风。木犀初放荷花老，买个船儿学钓翁。
飘摇宦海风波日，且喜归航稳泊时。但得故园松菊在，醒携鸠杖醉哦诗。
桃叶相逢但交臂，李鬟何许费凝眸。尔曹岂解文字饮，应道吾侪输此筹。
三尺青荧太乙波，铸成魔欲柰吾何。山深莫道多魔事，屈指人间事事魔。
结客休怜金尽时，吴阊处处酒为旗。怀人但有梅花句，驿使姑苏到不迟。
罪大投身瘴疠乡，亲年老矣重难忘。龙华会上俱贤圣，为𦶟精诚一炷香。
蜀雪消迟水拍空，前时汀渚杳苹风。今宵随分聊收翼，只在秋声一派中。
十年归梦寄西风，此去真为田舍翁。剩觅蜀冈新井水，要携乡味过江东。
今年小稔遍山村，白叟黄童笑倚门。老瓦为樽赛田祖，石田多稼庆曾孙。
仙槎飞去访牛郎，顽石浮来立道旁。能使乡民知所敬，只鸡卮酒卜丰穰。
洪仲当年著述多，凭君收拾与诗歌。黄山此日多山鬼，泣抱遗书向女萝。
不是高年慎独翁，谩凭图画看幽丛。石边竹树生寒碧，好在萧条破墨中。
蒲萄初紫柿初红，小阁凭阑万里风。莫怪年来增酒量，此中能著太虚空。
沈家园里花如锦，半是当年识放翁。也信美人终作土，不堪幽梦太匆匆。
新诗赠我胜千金，病阁青灯字字心。正在溪冰山玉处，月明还听老龙吟。
已恨闽天道路赊，更堪回首隔仙霞。潺湲已是他乡水，纵使东流不到家。
吃粽胡僧起祸胎，入山桉过出山来。新丰九上犹嫌少，莫惮崎岖更一回。
当年裘马盛遨游，聚散江湖一叶舟。到处逢人堪买醉，千金还掷锦缠头。
我年半百公六十，别久精神忧共衰。五载相逢只如故，短髯同讶几茎丝。
雨馀绕屋一渠水，日落满帘何处山。我亦时来开病眼，怕将春色照愁颜。
住世神仙五百年，长生本出笑谈间。不从方士论炉鼎，自有阴功解驻颜。
频年京洛赋羁愁，梦寐空怀故国秋。江上一枝才入手，却疑身坐白苹州。
颐庆堂成未一年，窗中紫翠列千山。重来前日持杯地，桃李飘零春自阑。
梅花年后欲离披，恰是先生变食时。送与西楼一尊酒，诸君莫负可怜枝。
柳花溪上木兰船，只许闲鸥伴我眠。乘月到家无百里，此时那有别情牵。
巨灵穿破碧崔嵬，中泻洪流去不回。独有天光与山色，时时随雨下江来。
自从兄弟得神仙，一去空山竟杳然。唯有华阴舒道士，好诗长与此山传。
只道园林春未归，风前一夜柳花飞。东皇自是繁华主，不用玄冥荐玉妃。
前年海角今天涯，有恨无愁闲叹嗟。枉是凉州女端正，一生不识水仙花。
四十年来金石交，枉烦青眼顾衡茅。临岐不尽岁寒意，持赠罗浮月一梢。
使者輶车岁不停，金缯兼载价连城。洛阳年少今何怯，未省传闻敢请缨。
当年双桧是双童，相对无言老更恭。庭雪到腰埋不死，如今化作两苍龙。
戎压尘沙汗血劳，君如孤鹤立危梢。何时过我长松下，共候风炉涌雪涛。
江南江北白云堆，试共幽人一展开。向道无为老居士，拟归先遣化身来。
才晴便是看花时，不觉飘香已满枝。小道山翁如具眼，绿阴初试更相宜。
关西老将争捐躯，帐下健儿思草枯。谁能捐粟百万斛，乞与绕树南飞乌。
无况青云有恨身，眼前花似梦中春。浮生七十今三十，已是人间半世人。
萤窗从此极研覃，坠简疑文访济南。拟卜菟裘邻学所，龙香时𦶟御书龛。
凭陵霜雪鼓风雷，此树相传手所栽。想见楼头黄鹤客，千年一度此山来。
遍地花钿叹百年，苍颜白发意凄然。回头笑指此郎子，破贼将来知有天。
榴花零落满苍苔，薝卜忘忧亦已开。湖海片帆先已具，少安无躁待秋来。
闲行静坐乐谁知，红饭青蔬美有馀。常笑痴人不更事，时时愁叹欲何须。
穷居乐道自躬耕，那肯要君用割烹。汤后不加三聘礼，未应改志为苍生。
昔时送客每怀归，千里乡心日夜飞。回首三年几离别，只应今度不沾衣。
阿蛮折得素琼枝，舞向华筵索赠诗。散乱天花声扑簌，向来忆在碧窗时。
洞房昨夜春风起，故人尚隔湘江水。枕上片时春梦中，行尽江南数千里。
悠悠旌旆出山城，世事惊心几变更。水郭烟村谁是伴，老夫矍铄尚堪行。
未暝先啼草际蛩，石桥暗度晚花风。归鸦不带残阳老，留得林梢一抹红。
羁雌见月可怜生，月落江昏过雁声。不特题诗想夫婿，汉家多少玉关情。
莫道官忙身老大，即无年少逐春心。凭君先到江头看，柳色如今深未深。
篙师倚棹傍寒芦，力倦操持不受呼。多少行人将有适，不知谁是仲尼徒。
梅蕊争先公不嗔，知公家有似梅人。何时各得自由去，相逐扬州作好春。
手泽明昌秘阁收，当年缇袭为谁留。露盘流尽金人泪，应恨翔鸾不解愁。
荆溪老守底风流，哦就千诗一笑休。天欲做春无去处，只堆浓绿柳梢头。
玉碗香飞琥珀明，自呼南斗吸长鲸。河清莫道今难俟，已换王家月旦评。
鉴湖无日不春风，万壑千岩影现中。尔在孤山南宕住，西湖消息几时通。
太古小年山日长，幽人梦醒坐焚香。东津有客至未至，乱石滩头系野航。
得气春虫篆壁游，感时黄鸟说新愁。我将定性书当枕，飞过杨花不下楼。
巨浸连天一叶舟，儿孙扶侍镜中游。归帆似载山阴雪，不是当年王子猷。
一病文园渴思深，祇应惆怅为鸣琴。老来减尽凌云气，却赋长门易酒金。
诸公俎豆亦风流，肥腯何曾为彘谋。欲免镬汤君自择，速营将老有糟丘。
莫说他时招我易，须知此日别翁难。还家何似偏相忆，却检残书独自看。
病忘真是息心方，兀坐支颐木脚床。天末凉风吹老树，看他屋角送斜阳。
苏州太守白尚书，酒盏飘零带疾移。老去风情犹有在，张娟骆马与杨枝。
禹世龙门巧凿人，传来心法妙通神。倩渠斲取擎天柱，撑拄明堂亿万春。
老来日月信无多，拟向春风咏太和。局促尘窗淫雨里，一年桃李病中过。
云母溪边锦作堆，天华宫里翠屏开。何时定取罗浮约，共跨青牛采药回。
已闻三世没军营，又见儿孙学战争。见尔此言堪恸哭，遣予何日望时平。
雨馀林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
百子池头九子祠，太皇恩许进香时。深宫岂少宜男草，何地曾沾雨露私。
草堂一觉巫山梦，行雨行云今不知。半夜青灯两行泪，催妆犹记去年时。
春来蛙黾满陂湖，勿为繁声便疾渠。万物尔时均长养，洒灰未可信前书。
檐头燕子说春寒，蝴蝶悠悠午梦残。睡起高楼多少恨，天涯小雨怯阑干。
山中老子百年馀，前代衣冠只自如。高阁卷帘无一事，满天风雨坐看书。
河水东流绕九墩，至今不解识真坟。白牛曾踏风泾路，故老时时说隐君。
拚断恩仇平等看，眼前灭念触灵光。万缘若便当时歇，透体琉璃照肺肠。
莱相竹今供戍卒，武侯柏亦付胡儿。南来独有昌黎木，神物千年尚护持。
去时行李只携琴，更带奚奴作伴行。所谓伊人何所似，漪漪涧水一般清。
古庙秋深栗叶红，绿沉金锁尚英风。鹄书示子今来少，谁似当年矍铄翁。
上林花鸟暮春时，上巳陪游乐在兹。此日欣逢临渭赏，昔年空道济汾词。
怪石清泉傍草庵，何年拾得自湘潭。苔痕似带离乡泪，撩我乡心转不堪。
生同少伯五湖归，玉骨香魂愿不违。妒杀真娘墓前雨，又随神女峡中飞。
出水云山几百重，回流犹是学蟠龙。绿溪贳酒无村舍，终日娱人只老松。
绝学由来未易传，每于贤哲得真铨。堪嗟一卷程朱训，回首风光已暮年。
轻烟终日锁楼台，细雨丝丝半湿苔。杜宇一声青嶂外，溪流时送落花来。
红锦绷盛河北贼，紫金盏酌寿王姬。弄成晚岁琅当曲，正是三郎快活时。
岸草不知缘底绿，山花试问为谁红。元造本来惟寂寞，年年多事是春风。
欲冲高浪却沈吟，酒近瀛洲懒得斟。莫道颠风无好意，为君吹过远归心。
石屏御道鸟飞回，汉帝亲封玉检来。灏气满空清似水，芙蓉直上九天开。
战败苻坚百万兵，晋家宗社赖而存。当时家使玄犹在，国祚桓玄未可吞。
松是山灵一手栽，尧天长就栋梁材。龙髯怒起春风急，似怪游人喝道来。
碧潭四绕水仙坟，老桂团团荫绿尊。拚与故人偿一醉，梅花吹梦过前村。
山上徜徉湖上归，月明千顷浸玻瓈。明朝有客朝天去，多少红尘在马蹄。
谋生安用苦区区，豆饭藜羹未遽无。若使天年犹合活，不妨自有谷于菟。
乞得尘途未老闲，却因多病负看山。春来拟作吟诗社，一月同君十往还。
逸少池边发兴新，管城别作一家春。临风玉笛无人会，鬒发空归想太真。
乱云峰顶紫田翁，二十年前辇寺逢。怪我无成头白早，千金散尽学屠龙。
执辔何人籍帝台，汉家天马不时来。疲驽多亦费刍粟，莫惜千金市骏材。
蔌蔌藤花满石床，道人端坐受生香。海棠枝上莺啼处，二十年前事未忘。
年老醒醒神更清，夜深幽室诵莲经。儿孙睡觉应嫌我，石版时敲四五声。
渚花交映玉芙蓉，彩缕妆成锦一丛。自是天孙机上手，当年刻楮未为工。
春到池塘草自青，飞花时度破窗棂。恨无好句追颜谢，赖有鸣蛙鼓吹听。
赤帝乘龙驾火车，晴空烧断暮天霞。流金烁石休相酷，少皞看看催戍瓜。
空亝绿树冒檐牙，疑是深村野老家。莫笑无钱买园圃，案头瓶有四时花。
紫烟仙客古祠堂，青士苍官屹道傍。想见隼旟穿翠帐，有人迎路晓骑羊。
七年娇姹慰衰翁，回首追思一梦中。与汝夙缘如未断，重来当似顾非熊。
市腰石有千年涧，石眼泉无一日乾。天下苍生应有望，不知龙向此中蟠。
风驭云车去几年，空馀故迹锁苍烟。古来信有神仙事，莫漫诗成谢自然。
十年孤客再浮江，点点丹枫映酒缸。佩剑尚余虹一半，寄书安得鲤成双。
风霜不折参天枝，兵火难烧溜雨皮。长向莲台乞古佛，年年甘露洒慈悲。
长日摊书静掩门，隔窗啼鸟暗销魂。年年多少违心恨，欲向东君一细论。
殿角钟残立宿鸦，朝元归驾望无涯。香泉空浸宫前草，未到春时争发花。
三年前此飘花雨，今日来看一县花。旧户新氓俱乞遍，一瓢直入到公家。
油笠芒鞋筇一枝，晚秋天气半春时。雨多樵径行人少，山崦青红叫画眉。
父子捐身百战时，魂随少帝入天池。潘州忠烈推潘氏，一片莓苔蚀旧碑。
清时许下钓鱼台，猿鹤深知苦怨猜。万古行藏天与定，青山不久便归来。
春到天寒花未芳，老人寸寸惜流光。攀条先试东风手，蜂蝶如知合断肠。
封侯无例乞名山，只许幽人独占闲。若会当时与君意，林泉合在市朝间。
玄门阐教付机缘，况有诗如孟浩然。矫首佺期如不到，祇崇香火祝尧年。
向平婚嫁尚绸缪，五岳先为梦里游。八识田中难了事，知心惟许老汤休。
午窗寒日听松风，散发梳头睡眼中。情话堂深书帙满，老身何地不从容。
浮云踪迹任西东，翰墨场中且用功。时对此君哦七字，也胜痴坐辩幡风。
有道心皆老少然，秋霄清梦见先生。画前本有无言易，不向梅花讲后天。
荷锸刘伶痴小瘥，一壶犹向柴车挂。酒泉已竭酒星低，醒眼留看闲世界。
二十年前灞水傍，垆头晨夕纵清狂。天南海北凋零尽，赢得君家玉树长。
小虞塘上屋三间，虽道无钱且得闲。更喜望中无隐蔽，东西全体是青山。
画卷深宫写荔枝，建炎天步属艰危。江南风味真奇甚，莫遣当年北使知。
双文封卷如筒小，六月铺张满榻寒。曾是吐茵狂醉客，敢尘斋合助清欢。
军败群僚入海居，惟君殉难一家俘。当时多少文臣在，记得寒窗读史无。
秋水秋云杳一乡，月明谁此棹相将。只愁错认来时路，处处春风茉莉香。
江南残梦昼厌厌，愁逐年华日月添。莺燕不来春又去，落花微雨下重帘。
道义须知耐岁寒，论心还喜臭如兰。龙鳞幸许同攀附，乞与春风借羽翰。
我自甘心欲背时，舟行一任逆风吹。去帆今日夸轻捷，只恐前滩也怨迟。
父已六年同楚絷，儿今三试佩吴钩。吾家不说谄时话，但向平平路上求。
汉水东流无尽期，岘山春雨细如丝。古人碑在今人口，还似当年堕泪时。
十年勤苦学求仁，品汇纷纭未识真。惟有一般堪自笑，行藏酷过古人贫。
萧爽花中旧隐沦，名齐宿莽著骚经。残英只傍枝头老，收拾芳鲜饱独醒。
并州昔用千金贾，流落人间岁月多。背有龙文空自宝，世无麟血倩谁磨。
春妇还闻戒老莱，江山亦未厌凡才。舂陵道脉昆陵子，又送清风入手来。
齿根浮动叹吾衰，山栗炮燔疗夜饥。唤起少年京辇梦，和宁门外早朝来。
废宇倾垣不复新，开元辇道尽荆榛。惟馀一派温汤水，长与行人洗路尘。
往年醉倒先生家，今寄绿洒沧海涯。此酒到时春已晚，犹应趁得赏残花。
客子祈晴意未公，林间布谷劝春农。雨师若有分风手，留取车轮一道通。
百年宠辱两无惊，东去扶桑近海瀛。四百芙蓉看倚剑，白云飞断世间情。
不道巫阳十二峰，玉环珠佩净云容。美人婉婉秋波立，迥隔天关百二重。
霏霏烟气散还遮，把酒当湖认港汊。忽忆去年今夜月，卧林亭下看梅花。
解是平生独爱材，新移四柏后堂栽。悬知数百年来后，应有清阴满宪台。
始射蓬弧缘底事，男儿要作四方奇。今朝世烈堂前宴，对酒何须惜别离。
政为时危去卜居，不知霜雪满头颅。归来一笑诗成卷，还记桃源路也无。
几度相思目断云，乡心无那惜离群。殷勤寄语诸亲旧，衰貌年来似此君。
恶钳锤下现针锋，正眼开时一线通。百匝千重俱劄透，始知个是夜深工。
桃李芳时不肯来，俄随风雨落莓苔。斋前施柏花如锦，犹待诗仙醉眼开。
县尉卑官禄米微，教辞黄绶著戎衣。贼中何事先寒胆，海上连年数破围。
山中无历任光阴，梅正开时雪意深。弹罢蕊珠香满座，天花几个落瑶琴。
心有何求遣病安，年来古井不生澜。祗愁戏瓦闲童子，却作泠泠一水看。
天地初分日月高，状如鸡子复如桃。阴阳真气知时节，直待三年脱战袍。
楚水吴山久别离，每因嘉节重相思。今来一处稀相见，何必思情胜昔时。
坐对华灯引浊醪，空庭寒色入绨袍。相怜不作经年别，莫遣迥文织锦劳。
楼前湖水与堤平，湖上周遭翡翠屏。徙倚阑千聊寓目，知公教我醉时醒。
松门石磴隐山家，钟鼓萧然一院花。斋罢老僧来施食，阶前驯雀趁饥鸦。
八十公公三岁儿，一孩一耄总憨痴。向来略识童蒙训，老去惟吟豁达诗。
仙姿绰约世间稀，宴罢瑶台倚醉归。几度东风吹未醒，酒香薰透六铢衣。
快读诗人七钜编，前身端合是逋仙。村翁溪老开吟社，愧我犹撑上水船。
春冈冈下古花宫，兰草房房种几丛。老衲亦餐云母否，何妨七十貌如童。
客中相识便相知，日日相过不问时。除却酒杯浇旅况，若非坐隐即论诗。
涢水春深战未停，庐山秋老梦方宁。与君岂有平生怨，挽向兵间说汗青。
大手文章不费辞，眼明理到自无疵。客窗三复忘休寝，细酌清泉夜半时。
愁看钟室劈良弓，何不当时杀蒯通。今日真王成底事，只应娥姁是英雄。
解印归来老分甘，素衣不受一尘沾。忽惊有诏从天下，顿觉衰癃十倍添。
幽窗残梦午声鸡，犬吠人家草舍微。惆怅十年无限事，又听啼鸟送春归。
山下流泉自古清，百年华构几经营。时人谩把廉名道，此水由来不为名。
笛声未了鼓轰雷，尽道梅寒苦要催。抵死争春如许急，有花毕竟待时来。
平生自笑书成癖，运墨圆毫日几回。六角招人聊一戏，区区老媪复能来。
三间茅屋盖头颅，除却吟篇事事无。拟把十年穷活计，一时倾倒向江湖。
春欲分时寒更深，阑风伏雨昼阴阴。不通燕子重帘闭，憔悴花枝病酒心。
白浪漫漫去不回，浮云飞尽日西颓。始皇陵上千年树，银鸭金凫也变灰。
一饮还堪尽一升，酒边万事不相能。春来但觉诗神减，夜半烹鸡祭少陵。
馆娃宫外趁游人，不见湖山自在春。闻道石湖清绝处，芳时不著绮罗尘。
船中活计只诗编，读了唐诗读半山。不是老夫朝不食，半山绝句当朝餐。
一瓶一锡一团蒲，到得今年一物无。桑下勿兴三宿念，古人不食武昌鱼。
十年金马侍龙颜，曳杖初辞玉笋班。试向上台占气象，岁星原自在人间。
晚来闻说醉黄封，弦管欣欣急雨中。应笑西邻少风味，一炉沉水对梧桐。
南徐隐士诗兄弟，君更眉间有白毫。一染函牛鼎中指，暮年方悔嚼空螯。
欲说昭君敛翠蛾，清声委曲怨于歌。谁家年少春风里，抛与金钱唱好多。
一隐吴门访此山，深怜汉鼎尚多艰。片言倘得回天听，未必仙名满世间。
子陵滩下放船开，老我经行知几回。别岸舂锄殊解事，冲烟冉冉送诗来。
吹毛费尽老婆心，笑杀巢居古道林。佛法我无相为处，凭他到处觅知音。
旧事真人白紫清，传来仙诀自朱明。拂衣中岁谁能早，亲老空悬万里情。
雨馀千里得安眠，凉翼条苗绿满川。郡幕有贤时自熟，不劳水利问农田。
小桥路入野僧家，山犬眠莎向日斜。庭户几时风雨横，粉墙压倒佛桑花。
行路少年知不知，襄阳全欠旧来时。宜城贾客载钱出，始觉大堤无女儿。
盘陀石上少从容，秋色偏宜晚望中。欲赋胜游无杰句，独搔蓬鬓立西风。
佛祖不识山中主，良材可惜遭斤斧。肩担明月过前峰，一时忘却曹溪语。
从此车书看混同，王春丕建四时功。八千岂但庄椿比，宸极光符万岁中。
乌帽西归向我辞，久来忘却赠行诗。闻君歌罢还惆怅，转觉吟情愧往时。
凿去为亭因得池，面池老柳蔽仍亏。客来不用勤修供，乞与绳床令赋诗。
为闵人疲上马行，此时消息尽分明。更怜跣足无衣苦，充此直教天下平。
千骑重来此建旟，新年花发旧年株。东皇应是怜孤宦，十里全归锦帐铺。
蓬科不见当时葛，马鬣犹传旧日名。星火程期京国梦，春风花柳故乡情。
一床两好世间无，好女如何得好夫。高捲朱帘明点烛，试教菩萨看麻胡。
满山稚子欲翻篱，莫管春风上番时。来伴野僧参玉版，不知今日已茶毗。
垂杨枝上喜迁莺，梅子黄时雨乍晴。几阵薰风穿玉殿，真珠帘内有欢声。
曾分定石竺峰前，回首秋风三十年。漠漠吴天自空阔，老猿和雨哭苍烟。
诚和尚昔挂孤帆，圭上人今架小庵。老去身无安顿处，挑包便拟作禅参。
寸地了无凹凸处，不容刬削岂容耕。从生至死如周道，凡圣从教一路行。
江山风月满吟坛，谁把渔郎荐老官。眼底秋光供点笔，等闲休作负彭鸾。
幽人怜我学锄耰，寄与花栽一一收。莫道芭蕉失寒暑，凤仙宜夏蓼宜秋。
折尽青林多少花，麻姑却在蔡经家。瑶台好醉无人醉，凤怨鸾栖空暮霞。
衰年淡食当膏腴，不为闻韶味有馀。定自迎门惊骨立，可须蓬语及河鱼。
池边几簇木芙蓉，浥露栖烟花更浓。地有鲜鲜金菊对，赏时莫惜醉千钟。
老鹊呼檐人起早，华鲸催午日西迟。不因地迥稀尘事，那得冬阴似夏时。
冒腊交春日向迟，雪残𫛛鹊已多时。宫桃红小匀丹脸，御柳黄深展翠眉。
葭菼风轻飏顶丝，水清沙白立多时。眼前清白自如此，何必傍人说三思。
黄蝶寻花日百回，荒庭多雨漫莓苔。老狂能似徽之辈，借宅犹应乞竹栽。
寻章摘句老雕虫，晓月当帘挂玉弓。不见年年辽海上，文章何处哭秋风。
掷却风光忆少年，多生信有短因缘。欲知此恨无穷处，星落银河月半天。
冰雪催诗瘦入肩，几回山后又山前。枝头不见春消息，空倚阑干忆去年。
谁道仙源近市廛，青山瀑布挂晴烟。春来细逐桃花水，依旧清流涧道前。
疏林渺渺下新霜，留得黄花小槛香。莫道穷秋少风味，一时顿有两重阳。
去年此夕海云开，此夕今年山雾来。若使月明照潭水，恐惊飞雁一徘徊。
来时船疾不曾登，去日星飞又促行。径为诸公暂留别，四更烧烛看题名。
传得仙家不老方，酿成春色瓮头香。一樽聊尔资杯酌，争似相携入醉乡。
岁旦浑如初夏天，风柔日暖庆新年。不知佛法新多少，斋罢闲行柏树前。
暂停湘水木兰舟，高会招携足胜游。千里山川饶故国，十年风土忆并州。
点染鹅溪玉雪光，忽惊毛羽动寒塘。君看十五年前笔，已有诗人说沈郎。
碧落班中出镇时，红莲幕里我栖迟。四年两地无消息，好倩西风为寄诗。
非贤幸脱龙蛇岁，上圣应怜虮虱臣。忆与政和同度岭，朝来已点四年春。
红花半落燕于飞，同客长安今独归。一纸乡书报兄弟，还家羞著别时衣。
徐行直视日如愚，律己齐家尽可书。九十一年由砥道，肯令荆棘敝衣裾。
二十年前同史馆，北京邂逅更情亲。伤心此日贤关外，相向西风哭故人。
坐局无营饭又茶，楚骚词里记年华。小窗不厌经宵雨，红到葵梢第一花。
倦投枕上如蚕老，飞入花间与蝶同。可惜无人劝蒙叟，百年莫出大槐宫。
唐祚安危三百祀，韶阳祠庙几千年。问公底事能如此，功德从来解格天。
墙头新露一枝红，压尽隋人万彩工。香艳便栖云鬓老，也胜飘泊晚西风。
往岁潇湘一相见，诗成野逸笔狂颠。近闻归住长安寺，松老书窗又岁年。
叹息维摩老病身，散花丈室久无人。呼儿却问文殊疾，公案而今脱地新。
穰穰何祷手何赍，一呷村浆与只鸡。以少求多诚可笑，还如轻币欲全齐。
松房小小雨留客，竹径深深鸟唤人。烂醉不知三月暮，等闲又是一年春。
从来心照两相通，信饷瓶盛自在空。谁道钟山远姑熟，北窗时复揖清风。
碧海沉沉桂殿幽，满天风露四时秋。寒宫白兔参差老，一种凄凉各自愁。
山中酒熟客初至，正是东林月上时。痛饮不知过夜半，深山风露下松枝。
昆山瑞玉题真篆，阆苑蟠桃刻印文。并献春闺延美庆，亿年嘉气永氤氲。
虚空正体没边涯，藏六如何盖覆伊。要听少林无孔笛，从来多是逆风吹。
虎狼纵暴互奔驰，狐魅纷纭擅肆欺。三二百年天地里，十棚木偶弄婴儿。
宫袍纷舞彩衣轻，婺突光连百里星。已羡延年多秘箓，更看世业有韦经。
许子儒冠怨误身，如今投笔说星辰。未须道我何时贵，且道何时子脱贫。
用世无能且病身，却劳长者寄书频。慈闱春酒堪时献，岁有山田亦未贫。
月笼梅影夜深时，白玉排箫索独吹。传得官家暗宣赐，黄金约臂翠花枝。
父翁伯季忠清节，凛凛同班立圣朝。次第到孙孙又子，老僧屈指日非遥。
楚兰不佩佩吴钩，带酒城头别旧游。年事已多筋力在，试将弓箭到并州。
啼莺恰恰燕喃喃，欲别难为越俎谈。我纵无言君也会，十年不枉是同参。
月明曾约老渔翁，为伴玄真白浪中。龟枕网帘凉梦熟，洞庭春色岂无功。
云马香车欲上时，寒梅数点酒三卮。东坡长吉文章在，带我新词作解颐。
莫辞数数醉东楼，除醉无因破得愁。唯有绿樽红烛下，暂时不似在忠州。
春入长洲草又生，鹧鸪飞起少人行。年深不辨娃宫处，夜夜苏台空月明。
萍粘老瓦水涵天，数叶田田小帖钱。才大古来无处用，不须十丈藕如船。
浪说思家不我听，萧斋闲对竹青青。若为解释妻儿念，读尽栾城道德经。
黄雀风长雨洗枝，花残莺老已多时。红榴满树鸣山鸟，别是园林一段奇。
大厦三冬可庇寒，老年诗酒正交欢。林庐欲画孤山影，风雪休关五柳门。
滑滑春泥塞路途，漫漫新水涨江湖。出门世路皆行险，只好山林听鹧鸪。
脱却单衣著裌衣，禁烟无有不寒时。一年好处君知么，寒食千门插柳枝。
铿锵金石三千首，吐纳云烟四十年。自有山神回俗驾，不愁大尹触吟鞭。
为爱空门息世机，儒衣不著著僧衣。渊鱼林鸟已闻法，更待当年瑞雉归。
一家满载扁舟里，两桨春风去似飞。渐识路人乡树出，世间乐事莫如归。
纷纷饯别醉深杯，忘却离愁笑口开。夜半睡魂和酒醒，一时依旧上心来。
粉香初试晓妆匀，花貌参差是玉真。茅屋诗人嗟老去，东风勿送一枝春。
玉带金符楼上钟，有材长恨不遭逢。一年一度桃花浪，身是凡鱼未化龙。
一瓶一钵非难办，住得山时更莫来。千年粪扫堆头物，优钵罗花特地开。
君王为卜冈陵吉，十人盘中峙凤凰。天寿万年传驻跸，词臣谁复拟长杨。
掷柳迁乔大有情，交交时作弄机声。洛阳三月春如锦，多少工夫织得成。
城郭荒村处处同，五羊楼观倚晴空。时平若建麒麟阁，更画何人第一功。
玉京世界大千中，银屋楼台一万重。好上宝莲山上望，南高峰照北高峰。
新启南轩面碧漪，樱桃杂树满阶墀。凌云尚少琅玕竹，分我仙坛十数枝。
君爱山间十八公，俨然风操出樊笼。四时已占青青色，更有松黄胜万红。
元日新诗已去年，蔡州遥寄荷相怜。今朝纵有谁人领，自是三峰不敢眠。
衡门一别梦难稀，人欲归时不得归。长忆去年寒食夜，杏花零落雨霏霏。
阳和到处总无垠，老干苍柯向月新。莫到幽囚空岁月，东风还有去年心。
省司府局正绸缪，殷梦元知作解头。三百孤寒齐下泪，一时南望李崖州。
半熟黄粱日未斜，玉堂阴合手栽花。却寻三十年前味，未饭钟时已饭茶。
五彩祥云起太虚，流辉高映帝王居。尧时未必专歌颂，载笔曾叨太史书。
君王著意在经帷，无复琼林宴赏时。从此六宫休斗草，碧纱窗下读毛诗。
万顷波涛木叶飞，笙箫宫殿号灵芝。挥毫不似人间世，长乐钟声梦觉时。
平田漠漠雨晴时，每报农家布谷迟。性拙自甘丛薄下，从教别鸟立高枝。
亭据高峰上上头，登临人世一沤浮。嚣尘到此都遗尽，直欲乘风跨鹤游。
九九中间易道在，天心惟许菊花知。一年好景君须识，都在西园把菊时。
粉署微垣列弟兄，青囊留我万山行。年来悟得雷风象，不向人间取近名。
持蟹重倾酒一杯，晚钟寒色共徘徊。近年得此于人少，公不招呼我亦来。
十年不摘洞庭霜，喜见新苞照眼黄。但对典刑休嗜味，虎贲犹得作中郎。
谈锋才起合销魂，世事如何到耳根。好把胡绵双塞耳，曰馀无听尔休言。
木莲花下竹枝歌，欢意无多感慨多。更恐他年有遗恨，晓来冲雨上东坡。
无非祇为隔关山，若个牵缠久未还。二十五程荆楚路，顺流江水霎时间。
老随云卧不朝天，空影长当木榻穿。便是绣衣传诏下，空山且复伴龙眠。
云母屏风月影孤，碧云琪树两三株。道童惯识钧天舞，偷向阶前教鹤雏。
听辞深怅不同时，及到同时位大卑。争似唐皇将颇牧，禁中言下用无疑。
洞户阴森翠雾开，十年三度梦中来。殷勤为问松头鹤，白发登高更几回。
神物登天扰可骑，如何孔甲但能羁。当时若更无刘累，龙意茫然岂得知。
古人何计亦何思，世俗纷纷错自疑。天地百年俱梦幻，可能于尔较毫丝。
己卯嘉辰寿阿同，愿渠无过亦无功。明年春日江湖上，回首觚棱一梦中。
陵阳夜会使君筵，解语花枝出眼前。一从明月西沉海，不见嫦娥二十年。
贡士何年屋万间，手栽仙桂万人攀。闻孙雅有祖风烈，想见霜袍万眼环。
一树红花映绿波，晴明骑马好经过。今朝几许风吹落，闻道萧郎最惜多。
十日开门风叶多，病怀今已入无何。嗟卑叹老真痴绝，昨见黄童发又皤。
十里长街五鼓催，泥深雨急马行迟。卧听竹屋萧萧响，却忆滁州睡足时。
者汉本来无面目，几年向外空驰逐。蓦然忆著便归来，六六依前三十六。
霜台春色到荒山，共沐清风醉碧湍。碣石水留三伏迹，新诗细写万人欢。
村落家家有酒沽，黄童白叟醉相扶。恨无韩滉丹青手，更作丰年几幅图。
昼倦夜常成美睡，病多老却未全衰。归从册府犹披卷，了却官书更赋诗。
近来课业觉辛勤，底事春消客邸情。忽见老僧赠垂柳，方知今日是清明。
关外风昏欲雨天，荠花耕倒枕河壖。村南寂寞时回望，一只鸳鸯下渡船。
杀物求君舌本肥，是非岂复待深思。即今不足何时足，小甑香粳日两炊。
人家楼阁枕江烟，江上危樯泊万船。欲问当年无故老，青山依旧水连天。
逸少池边有一丘，西山南浦惯曾游。残年归去终无乐，闻说章江即泪流。
细草幽花二月天，煖风晴日弄春妍。村孤路僻行人少，忽听深林叫杜鹃。
绿树垂帷石作台，龙唇拂拭自徘徊。黄埃赤石人间世，正想南风解愠来。
古藤阴锁石粼粼，死骨犹香庙像新。世上男儿轻失节，何颜祠下拜夫人。
风沙睢水终亡楚，草木公山竟蹙秦。始信滹沱冰合事，世间兴废不由人。
昔日曾升君子堂，祇今萧艾与俱长。可怜冷蝶无时态，尽日伶俜为汝忙。
双树花飞送断香，六时经梵转凄凉。青山何处堪垂泪，残月疏钟下影堂。
请公早早泛虚舟，多少行人在渡头。看取清风起苹末，片帆歘过五湖秋。
仙禽洒羽半天飞，疑是归来老令威。妆点江乡堪入画，渔翁披得满蓑衣。
稻田渴水十日晴，水车踏转如雷鸣。老夫中夜喜不极，睡觉枕前闻雨声。
黄泥湾下几重滩，滩水如雷去不还。怪得道傍长太息，红尘飞处是人间。
千古人心指下传，杨姝烟月过年年。不知心向谁边切，弹尽松风欲断弦。
君年一百还馀九，是我如君八十时。倘得杖朝兼杖国，求兄海上与安期。
岭南消息报来新，正想梅花傍酒樽。生出两枝遥寄我，道人方便信多门。
饱饭松风任意眠，晚凉移枕听新蝉。江州卤簿时时过，懒向人间乞酒钱。
卢沟之水流汤汤，闻道桑乾忆故乡。家在粤南天万里，不知何以望咸阳。
肘传丹篆千年术，口诵黄庭两卷经。鹤观古坛松影里，悄无人迹户长扃。
老矣无钱买沃洲，欲从苕霅问菟裘。却烦二子先归去，好处林塘为相攸。
忆昔空园今作林，墙头枕上总成阴。废兴人事非天意，时暂纷华亦赏心。
潮落江平未有风，扁舟共济与君同。时时引领望天末，何处青山是越中。
不信高怀与世殊，清游试问与谁俱。相将静听潺湲水，洗涤尘襟肯自污。
天道原来秉至公，受天明命列人中。抡才若不依天道，王法虽容天不容。
为学须知次第功，四书为本要精通。不须妄起功名想，立得身时禄在中。
凤阁舍人京亚尹，白头俱未著绯衫。南宫起请无消息，朝散何时得入衔。
松风竹露午犹寒，知有龙蟠一掬悭。我欲今年来结夏，莫扃岫幌掩云关。
帝业未成三尺剑，老人先授一编书。遭时若与留侯异，蓑笠江湖亦可渔。
一年生活是三春，二月春光尽十分。不必开窗索花笑，隔窗花影也欣欣。
南来还复见春残，历乱愁人恰万端。贾谊少年能肆笔，太公垂白始投竿。
两公才力可争雄，翰墨频收战胜功。笑我穷年辨乌舄，却将人事校鸡虫。
作诗何有寄山妻，甘旨高堂要及时。劝子读书还劝妇，莫将浅眼误吾儿。
使君新赋十梅诗，老眼惊看叹色丝。绝胜西湖千树雪，孤舟欲发重相思。
篮舆直上八重峰，千里秋蟾咫尺中。寄语尘寰高会者，清光不与世间同。
玉棱金线晓妆寒，妙入天工不可干。老去只知空境界，浅红深紫梦中看。
问药归来出白云，轻身随处玩馀春。会心偶记前贤咏，得自由时莫厌贫。
幽禽一个写来真，犹带宣和墨色新。二百年馀依旧好，不随艮岳化为尘。
碧荠抽条土力松，春雷犹自蛰黄龙。上清道士归寻药，一笛吹云入弁峰。
偶然看树过平桥，老尽墙边杞术苗。不分蛛丝与蜗壳，也随残照集芳条。
避风自笑学鶢鶋，别买青山结草庐。幸有薄田可𫗴粥，闭门且读旧时书。
云收烟敛远山明，时有渔歌度晚晴。绿叶青枝生意思，白鸥苍鸟野心情。
二年催遣向东州，见尽东州水石幽。不把寻常费心眼，灵岩消得少迟留。
两转三回读远书，画檐愁见燕归初。百花时节教人懒，云髻朝来不欲梳。
蟹正肥时秋色老，鸦争噪处夕阳残。未须多进玻瓈碗，满树霜红正好看。
传家青白凛寒冰，种得畦蔬积雪层。闻道三公曾不屑，灌园何但似于陵。
宣和殿里春风早，红锦薰笼二月时。流落人间真善事，九秋霜露却相宜。
雨随牛迹坡坡绿，云转山腰树树齐。江阁晚添凉似洗，隔林时有野莺啼。
上元高会集群仙，心斋何事欲祈年。丹诚傥彻玉帝座，且共吾人庆大田。
打围行蚁时时战，触纸痴蝇日日钻。有客云山深处卧，静中回向此心观。
骤闻行旅叹赍粮，无复居人肯馈浆。十袭君诗要娱老，却愁痛定说常旸。
已许侯封在醉乡，百年须醉万千场。不嫌醉里疏狂发，自是先生醒更狂。
万里关山无尽期，年光春色使人悲。柳花只似悠扬梦，日逐东风少住时。
入俗深知与俗违，闲云野水是吾师。亲朋莫漫相惊讶，只是吾人已死时。
翠竹高梧一径斜，草堂开占白鸥沙。秋来几阵催寒雨，报道芙蓉又着花。
世事浑如流水过，百年生业寄耕渔。兴来独咏羲皇曲，愧似相如赋子虚。
我向茶山得屡行，至今人说老先生。九原不作吾安仰，宗武宗文贤弟兄。
元日寻真到洞天，溪边春色已嫣然。落花流水人间去，谁道桃源不是仙。
久苦群阴不可排，一朝驱退亦宜哉。万年谁上君王寿，为奏门前欲泰来。
吴松自昔诗书国，得似君家亦未多。缃帙牙签数椽屋，百年相继住烟萝。
月落狐鸣野草黄，雁飞无数水茫茫。数星鬼火寒沙上，知是何年旧战场。
不识红尘有利名，闲听幽鸟静看云。羲皇世上无穷乐，曝背茅檐策几勋。
二公诛茆今几年，至今山下一炉烟。驻舟薄致伊蒲馔，欲结诸公寂静缘。
时雨光风总是吟，忧欢元不系晴阴。醍醐未用逾玄酒，中节何须论浅深。
断霞孤鹜欲寒天，无复青山碍目前。世路崎岖饱经历，始知平地是神仙。
流莺惊起不成栖，入到繁华梦觉时。人面只今何处在，魏公怀旧嫁文姬。
旧帖新装出户庭，书家尤喜认兰亭。画沙我懒将成癖，一任楞伽混道经。
年年春去归何处，今日须为别一番。把酒问花花不语，夜来风雨泪珊珊。
帝城高堞建朱旗，号召征人厚古陴。祇是北风关隘重，纷纷策士说匡时。
群玉山头住四年，每闻笙鹤看诸仙。何时得把浮丘袖，白日将升第九天。
老来已觉此身闲，近日唐诗亦懒看。半榻白云眠听雨，一窗帘影隔春寒。
终日一杯终日醉，看潮初上看潮回。自疑前世陶贞白，乘兴闲游鄮县来。
还丹入口身自轻，能销久病去祅精。贪爱自兹无所染，能改愚人世与情。
自信生来性独灵，斑斑文采更分明。斗时胜负浑闲事，曾占梨园曲里名。
黄门旧日读书斋，阶下孤桐手自栽。今日孙枝长百尺，几时仙驭复归来。
郁孤台畔种花师，茉莉栽秧五月时。江南冶女千钱买，章贡人家编作篱。
丹桂何堪急雨催，清香不肯逐蒿莱。却应念我经年待，借得馀霞为再开。
飞墨来从海岳庵，春风吹雨满江南。青山肯被云遮尽，时耸尖奇一两簪。
才晴便是看花时，记事君曾有四诗。及至花开风日好，不闻拄杖扣疏篱。
一别璘公十二年，故当刮目为相看。问侬收得曹溪水，雩下春风吹已乾。
朝来禊事酒初醒，又见群仙礼寿星。过客不知蓬岛会，还疑逸少醉兰亭。
十年京国作芳邻，爱尔清勤学业新。门径日长无俗客，相亲多是玉堂人。
与君宿世有仙缘，衾枕交欢岂偶然。十载为期君记取，洞明山上鹤冲天。
高堂双鬓已如丝，此日何堪更远离。宽我百忧惟汝在，莫令思我在家时。
十载驱驰半九寰，热官犹道冷官闲。自惭不似休官者，白眼林泉看世间。
灶下孤烟郁晓炊，檐前寒鸟啄枯篱。琼瑶满地无行迹，正是袁安独卧时。
养鹤坡前乌鹊过，云间天上不争多。较它织女还侥幸，月荚生时早渡河。
雪藕铢衣不自珍，人间丝枲谩纷纭。何如小白花山上，别剪彤霞与白云。
盛年已去壮心阑，此别悬知后会难。愿使乾坤同日月，不妨闽浙异江山。
显道真人去不回，幔亭不见旧楼台。曾孙倚著寒松立，日落风悲猿自哀。
山花山鸟共谐嬉，山石危横步不知。笑领头陀称老宿，真成老子是婴儿。
香山山头新月弯，一似家里看西山。去家五十度弦望，圆璧何时照我还。
二公去后百年奇，庙貌蒸尝继有之。为国为民谁与并，只应比颡过斯祠。
种处雪消春始动，开时霜落雁初过。谁栽金菊丛相近，织出新番蜀锦窠。
曾游明月旧双溪，老去情怀百不宜。梦绕新溪身不到，更休重和寄来诗。
露寒风定不无情，临水当山又隔城。未必明时胜蚌蛤，一生长共月亏盈。
四十里栏萦一线，上侵云物下惊湍。我行竹客源头路，蜀道青天不作难。
清溪一派五湖通，云影波光十里同。老人洗髓初成道，为访当年河上公。
三面僧邻一面墙，更无风路可吹凉。他年舍此归何处，青壁红霞裹石房。
一族名家叔度孙，同时入岭五华轩。使台帅阃终须到，官职高低且暂论。
一树横斜白玉条，春风吹乱雪飘飘。孤山老却林和靖，多载笙歌过六桥。
几欲因人与问安，南来不见信州船。细思人世孰为别，明月相望同一天。
两世传家诗礼在，周官三百属司徒。苏湖若道分斋小，五教还君在敬敷。
百感中来不自由，琐窗花老镜鸾收。云飞雨散知何处，人自伤心水自流。
一身半世走奔波，疑是三生宿债多。折券已饶麻线岭，责偿难免竹竿坡。
醉里轻舠别惠连，醒时孤雁泣江烟。不须论到池塘句，酒态如兄便可怜。
松竹阴寒欲雨天，南朝古寺暮钟连。山僧不记谁家腊，依旧楼台甲子年。
竹须长有不须繁，闲里时时执斧看。君子洗心如洗竹，荒枝休得到千竿。
驷马鲜能容白发，万钉终不润黄垆。乌靴席帽红尘里，幻出睢阳五老图。
口角澜翻二十年，书多却厌腹便便。年来拗折枯藤杖，参得跏趺面壁禅。
三尺金猊暖御炉，黄麾枝下奏番书。喜看万里朝元使，又上今年第一鱼。
方城汉水旧城池，陵谷依然世自移。歇马独来寻故事，逢人唯说岘山碑。
断碑孤冢树苍苍，鹤自飞归道士房。春在梅花寻不见，满山残雪只闻香。
思诚斋里清如水，坐对幽花晚自香。共有故园螺渚上，几时归去赏秋芳。
迤逦冈峦迅下驰，萦回蟠结几蛟螭。终然鼓勇归沧海，只待风雷借便时。
荒村日午未开门，雨后馀花满地存。举世但能旌隐逸，谁人知道是王孙。
谁为苍生起病癯，参军药裹欲何如。湖东道义为针石，不用先生肘后书。
朅来诗思何低迷，欲向邻家稍乞醯。世间甲子须臾事，逢著仙人莫看棋。
拊髀平生志八区，暮年家国付夷吾。谁言子女能相豢，可笑周郎浅丈夫。
秋色西来采石高，谪仙祠下水滔滔。婵娟一片澄江月，曾照当年宫锦袍。
今年冬至暖于春，细雨空阶草色新。应是苍天怜赤子，无衣无褐未为贫。
只因一线引鸢孤，跑过村乡第几都。小可儿郎三五辈，坏将多少绿蘼芜。
君家三径未全荒，何处匆匆促去装。岂是老来腰懒折，归寻元亮学耕桑。
得失从来似偶然，因师聊复问行年。此生竟堕阴阳数，方信修行力未全。
芳园一日驻龙旗，从此清芬胜旧时。想是御香零落在，花神收拾上花枝。
华岩仙去不知年，侠客来游意惘然。流水桃花俱幻迹，空馀芳草碧连天。
平生恨不识遵道，忽见此图如梦间。安得羲之九泉底，枯林风雨似初还。
两年无惠及编氓，蜀道天难六月行。深羡高僧捐世累，竹风湖处听泉声。
人间元有广寒宫，谁道仙凡路不通。借问蓬莱相近否，不须七碗去乘风。
柱下固能官老子，漆园亦可禄庄周。鹤林不仕知何意，快取青毡趁黑头。
枫疏栗雏康山老，石出舟横汇泽贫。挂钵西街三十日，不知邻屋是诗人。
鸣驺拥道出边城，月澹星疏骑火明。驿路经行三十里，漏声犹自报残更。
十里曾闻一啸声，当年猿鹤想犹惊。白云不碍青天路，赢得重来攞手行。
青山绿树有楼台，春水晴天一镜开。兴发不因寻贺老，酒船那得过湖来。
楚产惟渠可定交，时时隔壁望烟梢。已烦稚子来相过，更有新诗送岛郊。
何戡一别动经年，不在梨园在贾船。今夜曲中无越调，江南人怕鹧鸪天。
玉颊寒肌强对人，今年清瘦不胜春。相知只有窗前月，摹写春风水上身。
龙蛇笔底盘枯藤，两卷风骚泣鬼神。此是玉成衣钵处，他年出语定惊人。
玉帝楼前锁碧霞，终年培养牡丹芽。不防野鹿逾垣入，衔出宫中第一花。
光射苍岩石镜屏，我来一现岂无情。谁云显晦知时节，长伴空山寒月明。
去年巢穴画梁边，春暖双双绕槛前。莫讶主人帘不捲，恐衔泥土污花砖。
青衫羸马帝城西，祖道无人落日低。犹有若卢方亩地，赪衣能作数行啼。
日暮长杨猎骑归，西风弓硬马初肥。今年鹿尾休嫌少，且喜君王不合围。
莺老花残过禁烟，杖藜闲步到壶仙。仙家本是无尘地，别有风光一洞天。
几年曾见旧江村，树有交柯犊有孙。深感下峰颜色好，晚云才散又当门。
西风吹雁落平沙，芦苇秋黄稻始花。转眼不时秋又到，只愁边地早霜华。
去国离乡梦已残，到来□□渐相安。穹庐冰雪知多少，不似长门宫里寒。
似觉山桃野杏非，耻将浓绿眩群姿。向天乞入秋风队，兰菊中间入片时。
草房仍著薜萝遮，地拗林深独一家。只道春风吹不到，门前依旧有梅花。
莫叹青毡作客寒，圣朝犹是重儒官。洛中鼎食知多少，谁似先生苜蓿盘。
慵游懒出门多掩，纵暂逢迎不下堂。不是向人情渐薄，病宜闲静老宜藏。
乐府新呈按舞图，教时仍遣促功夫。梨园弟子知天意，月五楼前欲大酺。
穿洞扳岩日几回，瘦筇欲去复徘徊。园丁亦怪经行数，笑道今朝官又来。
南湖一似锦江园，秀句端宜入杜编。想得公馀时步屧，清风明月不论钱。
怪底浮屠不宿桑，直搜岩窦意徜徉。洞中日月未尝老，何事仙家有夕阳。
山川清美天下稀，五瑞同时盍纪碑。碑上只言人物盛，若言德政愧无之。
蟠桃初熟玉京春，圆屋如规户牖新。尽是瑶池高会客，岂容尘世饮中人。
肯如刘阮自思还，总为乔仙去莫攀。长恨天台迷旧路，年年桃发泣朱颜。
中秋宜月不教晴，人倚危楼意未平。任是他时圆更好，争如今夜略分明。
司马盟坛众所宗，为愁年少不相容。穆生学得王家酝，三尺糟丘拟葬侬。
朱园应是好花开，最忆西庄送别杯。火急封书寄子大，少留春色待归来。
妙妙无心岂有思，一轩幽瞰碧涟漪。篆香销尽月华午，知是高僧定起时。
涧畔梅花似杏红，思君日日对春风。扁舟甚欲来相访，闻道身长在定中。
一决江源水自东，长堤隐隐卧如虹。不因传得襄阳操，人世何由见禹功。
鼓子花迷香世界，鼙婆声振玉楼台。郁轮袍竟销沈了，优钵昙空取次开。
相违未满十年间，相见烦惊两鬓斑。衡岳雁飞犹不过，梦魂可得到兰山。
五言一遍最殷勤，调少情多似有因。不会当时翻曲意，此声肠断为何人。
书生亦有功名愿，与世无缘每背驰。一寸丹心空许国，满头白发却缘诗。
谢傅东山喜劫棋，刘生南岳怕联诗。君侯自有通身胆，用舍行藏且顺时。
宝阁庄严金玄耀，风铃震响玉丁东。甍飞杰出青霄上，道典珍藏在此中。
天畔群山紫翠堆，茆亭正在白云隈。时时发兴凭高去，石径松风咏且回。
两公墨妙贵莫比，一门祖孙世济美。纷纷恶札请托猥，覆瓿无踪祇愧死。
踏遍三边过剑关，故山风月几年闲。如今著我中间住，风月无缘独占山。
百昌蕃殖归神化，万宇欢康属圣时。形气既和无疾疠，冰台还更觉生迟。
地禁蛟龙藏玉宇，天寒凫雁浴瑶池。人间合有丰年颂，不祇梁园漫赋诗。
日来金阙丽苍龙，风入宫墙展鹿葱。夹道焚香迎步辇，两班鸣玉从群公。
自种双桐已四年，秋来匏瓠小篱穿。上床不怕陈登叹，我欲归求许汜田。
冷蕊何心识老逋，芳名从此落西湖。风霜未改幽坚操，弟立花前讳玉奴。
流汗沾衣热不胜，馋蚊乘势更纵横。梦回忽觉南风起，时听铮然一两声。
百舌声中柳色新，桃花何处斗青春。可怜涧道清如旧，不共当时洗足人。
黄犬何来寂不哗，抚时堪笑亦堪嗟。莫将偶尔轻人者，无限街头肉食家。
三年不见谪仙人，落月空梁入梦频。无限忧民忧国事，何时尊酒细咨询。
正欲移家向莫愁，高堂共上木兰舟。龙盘虎踞惟江左，儿女乘时亦拜侯。
白首相逢能几回，羡君仍作等闲来。明年此日知何处，且向空庭嗅落梅。
霜熟寒轻际晚时，帘间过影一鸦归。夕阳端与谁为地，只照游尘絮样飞。
二曲亭亭玉女峰，插花临水为谁容。道人不复荒台梦，兴入前山翠几重。
五马来时集宴游，江山风景勿关愁。合思戮力中原语，对泣何须作楚囚。
石上来参玉版师，殷勤觅得凤凰枝。分明认得如来意，坐到林扃月上时。
时时飞雨作清凉，六月南方似北方。阁上独居无一事，韦编聊复到羲皇。
睡足高檐春日斜，碾声初破小龙茶。楼边绿树飞红尽，春色墙阴老荠花。
元统年来诏敕殷，中书省里事纷纭。昨朝传出宫中旨，江浙支盐数万斤。
摧颓病鹤怕乘轩，归路风帆任渺然。环堵故能容两膝，扫除荒径老斜川。
梅花落尽绛桃开，临老偏宜缓缓来。漏泄春光无次第，不须箫鼓更相催。
城西二里楚金陵，吴帝名为石首城。如今土坞无青草，笑杀当时所必争。
出峡放船歌楚辞，月明人醉白沙祠。旧游零落风流远，载酒重来定几时。
月夕花朝送酒频，朱周李赵陆徐陈。十年亦是须臾事，对月今宵只二人。
繁华朽腐休相溷，冷淡幽闲大逼真。断得世间烟火气，前身恐是首阳人。
自古吴兴山水窟，只今杖屦几人闲。怀君九日登临处，知向何山向道山。
万里归心促晓鸡，满岩寒月正街西。道人久谢天台梦，也学刘郎一度迷。
向来多士首何方，此学巍然道有光。付与能言子程子，莫教章蔡更专场。
老兄扫径遥迎客，令弟焚香好煮茶。自有一般淳朴处，稻花流水两三家。
荷花明灭水烟空，惆怅来时径不同。欲到前洲堪入处，鸳鸯飞出碧流中。
三十六宫春信早，郁葱佳气艳阳天。莫将旧事论新事，尽道今年胜去年。
年年二月看花时，野笛小园长短吹。谁道今年看花日，鞦韆门外鼓声悲。
谁云见在本来空，门外犹青万古峰。荠菜乍香藜饭熟，留君且受午时供。
一介吾儒孰重轻，青天蜀道少人行。芋魁豆饭吾儒事，不若归来谷口耕。
富贵功名岂足邀，鹪鹏所得各逍遥。古今多少难齐事，烛理都如见𪾢消。
处处箫笳接旆旌，时时风雨送秋声。紫驼白马三千帐，野草荒烟十二城。
当年伏地全杨李，公亦何知爱恶间。千古论心许公近，百年归意与谁闲。
蜀锦年来可作衣，西园春色故芳菲。天工成此新翻样，翡翠机中玉唾飞。
霜露萧森秋气凝，千章老干屹崚嶒。深林日落行人少，时有猿猱抱紫藤。
道高德高名愈高，问佛法而吹布毛。不是寻常闲啐啄，飞出凤儿空鹊巢。
还家久近书难写，破屋阴晴榻屡移。吾道非耶来旷野，人生乐尔复何时。
人物风流往往非，空馀陋巷作乌衣。旧时帘幕无从觅，只有年年社燕归。
马鬣巍巍久已平，状元空忆旧时名。若无故老慇勤意，徒有慈孙缱绻情。
北苑珍膏玉不如，清香入体世间无。若将龙麝污天质，终恐薰莸臭味殊。
因记七峰来玉几，去年花月下云坳。未周一岁背盟我，剔尽春灯眼不交。
旧藏自是承平物，新轴收从古道旁。人间好事戒多得，防有雷霆下取将。
天门初日上蓬莱，彩仗迎春队队来。驰道传呼龙仗过，百工争看打球回。
百度韶华少一年，有谁堂上可争先。锦衣养志归来早，报了春晖已独贤。
读易年深眼易花，尚馀心力到诗家。日长更有幽忧病，临罢兰亭品建茶。
黄叶萧萧雨滴阶，梦魂飞到瀑边梅。遥知楖栗山中老，一日花间一百回。
世乱驱人出敝庐，千秋知己手丹书。春光好送汀州道，一扫氛霾岁与除。
借问江头人钓鱼，为言灵武事何如。磨崖岂是当时意，两字噫嘻金镜书。
杜子风情春水波，至今诗句使人夸。不知朽骨犹存否，山上年年黄菊花。
隔岸谁家花满蹊，水亭东畔石桥西。缄书莫道思君恶，绿水红莲一夜齐。
晚衙初散吏人归，独立南亭著道衣。浅酒小诗聊自乐，此心浑欲外轻肥。
采采江南茉莉花，移根多在列侯家。清时幕府浑无事，羽扇纶巾自煮茶。
折与梅花插帽檐，清霜寒沁玉尖尖。寻常只伴熏炉坐，今日迎欢乍出帘。
前村风日熟新粳，尚记来时带雨耕。大化驱人人未喻，等闲文字过平生。
之官渺渺江南去，便道还家著锦衣。万里谁无桑梓意，同乡惆怅未同归。
白云泉上白云亭，京国归来喜重登。欲试座间谁老健，酒酣先上最高层。
东阡北陌竞春游，弄雪翻云为少留。落去能无怨羌笛，折来端是乱乡愁。
料峭东风破客衣，春寒不比腊前时。绝怜墙角樱桃树，全似梅花雪后枝。
毰毸凤羽拂云寒，屈曲珊瑚出海蟠。不是词林挥翰手，凭谁传与世人看。
庐陵别驾有慈闱，到处官亭见彩衣。总为青山能送老，不知黄壤却同归。
石室多年款志平，新书久溷里中生。遣师今见朝廷意，文律还应似两京。
老人举动须扶掖，跣婢椎奴少得闲。从此渐须都画断，疋如避难在空山。
信步荒园日几回，秋风吹老壁间苔。浇花正怪儿童懒，忽见松阴片雨来。
欲访招提倦不禁，空怀落落海潮音。如今不作维摩病，犹记年时赋玉簪。
深居畏雪谩添衣，过了梅花病不知。同住荒越懒还往，一年天气最寒时。
西风江面荻花秋，鲙玉频年念昔游。客帽只今无地落，黄花满眼漫供愁。
山根旋缚尖头屋，溪上新开数亩田。老矣不能重展手，倚筇凝目送寒烟。
尽道西湖久寂寥，红栏干落但空桥。细思未有苏堤日，且把闲愁著酒浇。
生平曾不事悠悠，倏忽年华五十秋。宦意文情俱淡泊，可怜浑似李蒙州。
木牛流汗上青天，汉火明知不可然。谁识连峰攒剑戟，正虞天啬孔明年。
先亲膝下共游人，孤影飘零只我身。今日再来如隔世，泫然衰泪落江滨。
虽近曲江居古寺，旧山终忆九华峰。春来老病厌迎送，剪却牡丹栽野松。
孤猿锁槛岁年深，放出城南百丈林。绿水任从联臂饮，青山不用断肠吟。
何年五月忽飞霜，君洒燕山泪数行。去问戴公山下客，千秋堪自识行藏。
绿遍墙头杨柳枝，小亭春尽阻归期。头昏目暗无情绪，不比少年离别时。
山川历乱五云乡，磴道盘旋万树行。只恐愁来看不得，分明曲似九回肠。
老夫不是不知时，黄菊芙蓉正要诗。谁信多魔儿女病，催租风雨又攒眉。
家家养得采珠儿，兼采珊瑚石上枝。珠母多生珠子树，海中攀折少人知。
懒把音书寄日边，别离经岁又经年。郎君自是无归计，何处青山不杜鹃。
青芜平野四围山，山郭依依紫翠间。村远路长人去少，一竿斜日酒旗闲。
野鹤孤踪道士颜，层林千里入闽关。不知乌石峰头路，可似江南雨后山。
山渠面面拥蓖麻，锁尽东风一院花。江上行人迷指顾，老夫于此炼丹砂。
横山山下水汤汤，驻楫乘春问国香。春服将成须杂佩，年来幽谷几枝芳。
暮年丛薄寄鹪鹩，搔首巡檐岁月销。留与后人还要否，一轩松竹冷潇潇。
万法都来一道场，游行何处不真常。临风不用提玄旨，翠竹森森自短长。
别时暮雨洛桥岸，到日凉风汾水波。荀令见君应问我，为言秋草闭门多。
雕鞍骏马骤如飞，正是春风柳絮时。夹道居民争看处，青红小队曳旌旗。
擘破鸿濛碍太空，乾坤何处问高峰。年来见说沧溟阔，不放他山一脉通。
万里归来兄弟乐，百年多病井庐思。如何骑马穿靴地，只梦登山著屐时。
千山访我几摧辀，清坐来看十日留。势利白头何足道，古人倾盖有绸缪。
洞庭湖水碧如天，一剑凌秋兴渺然。琪树金莲栽未了，人间回首又千年。
每吟富贵他人合，不觉汍澜又湿衣。万里日边乡树远，何年何路得同归。
十年江畔老容颜，吟弄云山水石间。此日罗浮寻旧约，同袍欣共浥清澜。
梅黄积雨思无欢，麦浪摇晴喜纵观。闻道源中添一脉，莫交轻触水精盘。
刻玉沾酥三两枝，霜空林杪早春时。萧疏仙骨闲相并，缈缥幽香冷自知。
锦绣乍脱玉为肌，更著油煎供养伊。盐醋费他多少了，舌头换却不曾知。
四海龙蛇日沸腾，秦皇万世欲相承。汉家王气芒山起，却事东巡凿秣陵。
石室何时霹雳开，曾听绣斧凯歌回。谁知二百馀年后，复有旌旗笳鼓来。
眼看白浪覆青山，谁信黄昏去复还。纵使百年终有尽，何须豪横诧吴蛮。
古寺钟残夜已分，三人同卧一床云。他时此地闻钟夜，未必连床又是君。
病眠常自断炊烟，旷废苹蘩十二年。侍奉姑嫜多阙略，敢劳捐赐饭含钱。
羽书南北无消息，山压孤城破卵时。一片丹心倚天地，未应巡远是男儿。
何代无人振德辉，众贤今日会西畿。太平文物风流事，更胜元和全盛时。
诗卷随身四十年，忙时参得竹箄禅。而今投老湘西寺，卧看湘江水拍天。
燕寝风清昼漏长，愧公延我读书堂。此日偶同元凯癖，他年倘忆郑公乡。
老矣身如万斛舟，长风破浪若为收。江山若有逢迎意，到处何妨为少留。
鸳鸯相见不相随，笼里笼前整羽衣。但得他时人放去，水中长作一双飞。
高寻海岳片云垂，绝壁天风万里吹。笔冢已荒书带萎，临池犹似学书时。
十里遥闻下院钟，到门空见白云封。老僧久住情偏淡，惟有春山色最浓。
儿时下上老翁家，常记维舟岸有沙。今日沙移吾亦壮，此翁居处只桑麻。
吉山真心成抑逼，僧至参禅令乞食。误他多少禅家流，入不得处争著力。
省事天公厌两回，新年春日并相催。殷勤更下山阴雪，要与梅花作伴来。
燕子将雏鹿养茸，年华冉冉鬓成翁。拂开万古瞢腾眼，多少英豪老彀中。
青帝来时值远芳，残花残雪尚交光。隔年拟待春消息，得见春风已断肠。
颈珠缭绕发䰐𩭹，界道金绳照宝龛。冉冉红莲双拥护，灯前提出小鱼篮。
才到春光便有诗，野蒲新柳自依依。远来问族人何有，多得厓门几道碑。
玉艳冰英绝可怜，即之时复一嫣然。姑苏日暮逢西子，采石江明见谪仙。
失便宜是得便宜，倚伏循环不必疑。俯仰但令无愧怍，前程一听老天为。
天宝年中事事新，长安还有谪仙人。骑鲸去后无寻处，输与勾芒自管春。
招贤事往久凄凉，志气何人为激昂。多少黄金化尘土，荒台千古说昭王。
五月枇杷黄似橘，谁思荔枝同此时。嘉名已著上林赋，却恨红梅未有诗。
六龙冉冉骤朝昏，魏国贤才杳不存。唯有侯嬴在时月，夜来空自照夷门。
胥门老蔡定凡仙，会有神人与作缘。自笑尘容滞穷骨，不如鸡犬上青天。
清明节届日迟迟，三叠绵衣体不离。岭表此时摇画扇，桑乾河水尚流澌。
稽首华台大法王，年来孤锡指何方。不才弟子今犹在，却向关东雪瓣香。
尘昏京洛走胡雏，高卧东山旧草庐。莫向老妻夸不免，诸陵回首正关渠。
良玉由来不自沽，但修天爵待时须。君家忠厚多馀庆，请视流传万木图。
律管已当人统月，斗杓初建孟陬辰。新修元祐万年历，今日才开第五春。
雨后清寒满袖风，雁声南去暮云浓。秋来杞菊能多少，欲助盘餐自不供。
我学彭城写岁寒，何缘春色忽黄檀。正如三醉岳阳客，时访青楼白牡丹。
冰盘飞缕落芳馨，雪色微红糁玉霙。唤起笭箵十年梦，诗肠手截鹭波清。
城边沙路净无尘，残月穿林欲趁人。似向江南何处见，春光晓色一时新。
十指本非扪虱具，半生何有结鹑时。道安一矢不相及，管领岁寒吟此诗。
中书当日冠天下，半世浮萍无定居。却是子孙能力守，结茅随分并精庐。
属官分住省郎曹，省树年深过屋高。翰长昼闲来啜茗，下帘危坐听松涛。
黄华老人画古柏，铁简将军挽大弨。意足不求颜色似，荔支风味配江瑶。
一拜昭容便直庐，丝纶窈窕自唐虞。十年独视通天草，彩笔含春落玺书。
钟室堪嗟走狗烹，反形千古未分明。史官独为将军惜，不念当时老郦生。
帝乡春日曾舒卷，溪馆秋风每见之。处处云生山似画，年年老去鬓如丝。
浊世肯留竟何意，玉芙蓉出淤泥中。谁谓秋来亦零落，病收衰泪泣西风。
农事艰难古所怜，一生几度遇丰年。若非圣世轻租税，逐末何人肯力田。
醉中记得新翻谱，土苴梁州笑石州。火急归来传好事，为渠一洗世间愁。
二老相思又隔年，僧窗闲坐复何缘。吟翁最好盐城住，时把歌诗付酒船。
尽是行人券内愁，钩辀猿叫杂鸺鹠。四时各有宜人处，只怕萧萧风雨秋。
官衔雅似何水部，文学老于元道州。如此身名应贵重，世间清浊易同流。
砌下梧桐叶正齐，花繁雨后压枝低。报道不须鸦鸟乱，他家自有凤凰栖。
小娃犹记喜归时，故唱前年自赋词。但得池边鸥鹭听，更须门外野人知。
老农村里别无营，饱饭惟知乐太平。天子驾来应下顾，低头鞭犊自春耕。
我入山来亦偶然，初无消息与人传。训狐缘底潜知得，隔夜飞鸣报老禅。
小摘情亲自履畦，负霜含露末秋时。绿葵白薤何须说，潘岳当时恐未知。
今年山路少人来，酒肆萧然绮席埃。政尔坐愁春寂寞，画船箫鼓忽如雷。
投老殷勤向物华，风前犹欲拾馀花。更将梦逐残红去，遍入长安百万家。
冰娥看尽人间世，好事如公不数枚。却唤清罍相揖酌，汝听下界息成雷。
悠悠世路眼谁青，可是群酣对独醒。报道山园梅破腊，待君同上雪香亭。
梅子黄时麦未收，雨鸠啼罢唤晴鸠。侯家公子多年少，又挟胡姬上酒楼。
鸡头西畔洞门开，陈氏丹升劫仞台。魅鬼昔年诚誓否，至今犹说鬼肩栽。
不见逋仙几十年，六桥风月兴茫然。寻春记淂孤山下，曾棹东风载酒船。
已趁群真入紫微，故乡回首尚迟迟。千年留取井边履，说与草堂仙子知。
艇子渡江何日回，石头城下浪如雷。淮南春色知多少，一树樱桃带雨开。
春雨潇潇醉酒尊，何人命咏牧图浑。溪寒月落牛自渡，老牧醉眠何处村。
遣愁时复赋篇章，此是书生习未忘。小吏岂堪人看觑，酒边生怕带诗狂。
翠压山楼积雨馀，花间酒暖煮溪鱼。提壶劝酒且须饮，头白如今少著书。
朝泛苍梧暮却还，洞中日月我为天。匣中宝剑时时吼，不遇同人誓不传。
城外东风卷落花，更临春水惜年华。单车刺史无铙吹，叫杀荒池两部蛙。
襄阳城府自古雄，千甍万瓦当晴空。短衣少年何处客，相邀一醉楚楼中。
池北池南柳对黄，翠华游幸昼初长。宫娥从驾知多少，十里朱轮半日香。
千重江水万重山，毒瘴氲氛道路间。回首俛眉但下泪，不知何处是乡关。
家隔西秦无远信，身随东洛度流年。病来旅馆谁相问，牢落闲庭一树蝉。
秦关风雪路崎岖，人道回天计亦迂。一自谪迁为口实，后来尤弊蔓难图。
年来老倒觉痴顽，振作丛林岂等闲。珍重贤侯休更问，且容懒散卧云间。
独坐无聊感岁华，骚人忽寄一枝花。虽无素手簪罗髻，已觉春生野老家。
银甲弹开香粉坠，金盘堆起乳花圆。乞君东阁长生供，寿我北堂难老仙。
昼长无赖倚窗儿，门外秋深色渐稀。邻妇不知人世苦，亦怜秋老叹愆期。
两年不到摘星楼，雁隔江声送客愁。昨夜金山船上月，澹随帆影过中秋。
及早游方及早归，参禅须是后生时。傍人不必轻相笑，临际元呼小厮儿。
霜风薄木韵含悲，岁晚寻君失后期。夜鹤晓猿惊怨歇，草堂人去已多时。
忆昔三衢看上元，玉虹横贯水精帘。穷州今夕酸寒杀，老眼看来自不忺。
近水穿篱压众芳，檀心一点漏春光。世情多厌冰霜面，故作东风冶艳妆。
闲多便可赋诗健，客少应能减酒豪。风雨六桥入图画，此身可并南山高。
石上栽田世所稀，老农闻说也攒眉。有人下得泥犁种，别甑炊香供养伊。
一只奇峰入眼中，看来只只是奇峰。好山道是无重数，少说青苍十万重。
碧波洗出万云鬟，堆满残阳紫翠间。三世眼根修得到，天教尽见桂州山。
一道甘泉接御沟，上皇行处不曾秋。谁言水是无情物，也到宫前咽不流。
雨飘风射八千春，一日丹青见树身。何事人生不如树，百年肠断倚庐人。
月满长空树满霜，度云低拂近檐床。林中夜半一声磬，卧见高僧入道场。
奸邪昔日肆豪骄，天道于今报始昭。堪笑李斯徒播毒，东门牵犬几曾饶。
昔日沩山水牯牛，自从放去绝踪由。今朝幸遇师登座，未审时人何处求。
题诗曾记昔年游，一别俄看已十秋。松桧参天人境静，会心无语万缘休。
来属元丰第一年，农歌凿井自耕田。惟公好事康宁福，更许杭民识寿仙。
百种愁回一寸肠，更罹多难又他乡。与君一世为兄弟，只是相逢道路傍。
禁苑看花十二年，归来风景总依然。当时寿恺人虽远，喜有槐阴绿满前。
琅蔬琼屑奉斋场，薜席时飘鹊炷香。永昼不闻宾榻语，并储真气助龟肠。
夏热通宵睡不成，秋凉老眼又偏醒。窗虚月白清无梦，却为西风数漏声。
少时暮暮复朝朝，一水相望恨未消。岸曲横舟试回首，隔帘斜立数妖娆。
日脚烧空意欲燃，山行六月道闻蝉。自怜不及高枝上，饱汲清风不费钱。
断角斜阳触处愁，长亭搔首晚悠悠。世间最是蝉堪恨，送尽行人更送秋。
铁网珊瑚就老时，龙宫未暇拾高枝。若教王恺当时有，惊杀齐奴未可知。
豪家游赏占头船，趁得风轻放纸鸢。手拍丝轮争上下，一时回首看青天。
盛世衣冠荣逸寿，天休重迓此禅林。如何后会徵前事，椿悴徒伤寸草心。
庭前双树尚依然，何处犹参无树禅。一自老卢归去后，年年长结万灯缘。
雪碗冰瓯荐茗时，萧然相与对幽姿。一生肝胆何由俗，时有清风披拂之。
野人秪合居岩壑，正拟诛茅乐大年。闻子亦能同此意，却夸吾道有真传。
不瑕彭泽愿言中，都冶姿年慧则通。揭调郡斋宾孺子，孅阿茜粲驻芳踪。
玉丹仙蜕驭飞翰，便作琉璃世界看。大地山河浑忘却，谩依桂树舞青鸾。
松老风高万壑涛，养成雏鹤待鸣皋。直林秋晚悲摇落，咫尺家山入望劳。
遗迹千年事恐诬，幽栖谁信为陶朱。不知古寺东山洞，曾与西施共隐无。
胜日乘闲觉半仙，笑摩老眼向风烟。平章春事禽能语，媚妩韶光柳未眠。
上头一窍最淆讹，多少郇公不奈何。每见诸方多指注，谁知笑杀此头陀。
斜日倒穿龙尾道，杨柳半枯秋色老。翠华西幸华清宫，长门落叶无人扫。
正是江村欲雪时，柴门修竹见横枝。谁知句里生香处，只许疏帘半面窥。
何处歌声怨别离，夕阳亭上送君时。南风似为行人惜，欲使扁舟逆上迟。
金屋琼台拥画楼，锦云香满采莲舟。人间尽道仙家乐，不识霜娥有底愁。
公子风流绝代无，名高当与大年俱。自从剪得吴江水，不爱滕王蛱蝶图。
杖藜数数款松关，岂为多情酷爱山。痛念慈颜隔泉壤，此心那得片时闲。
拈花老子徒饶舌，面壁胡僧太赚人。更着洞山行过水，吾宗从此永沈沦。
潘安原是种桃徒，冷淡寒香不足娱。独有柴桑陶靖节，西风时复一提壶。
甘友渔樵懒做官，静占时事转艰难。近来地气如南瘴，腊月梅花不识寒。
十年辛苦在京华，梦里何时不见家。一到若耶溪畔月，始知杨柳隔天涯。
苹末凉风起白波，一生情事负渔蓑。老来偶得看山便，日日江行不厌多。
朱鸟何年作瑞来，岂缘梧竹划山开。醴泉只在嵌岩里，醉入幽栖更不回。
花勋难树亦难酬，炙雪浇风老未休。给与扫香十万户，灵芳国里古诸侯。
历尽风波老境侵，一麾重寄蜀山阴。时清不复崇诗禁，更向淮西续旧吟。
天上依然揽玉珂，人间不复画青蛾。而今却羡双星好，犹得年年一渡河。
路入黄梅静晓闻，松风随地拂禅云。秋声半老人间世，天籁长归物外群。
晚秋嘉树润焦原，楚老相欢万井喧。须信甘膏皆帝力，使君虚凭黑熊轩。
老僧七十六春秋，霜满修眉雪满头。见说故人揩病目，几时携杖入西州。
骊驹早发向横州，远道风烟莫滞留。五岭秋来有回雁，平安先寄凤池头。
偃蹇松枝隔烟雨，知侬定是岁寒材。百年根节要老硬，将恐崩崖倒石来。
一春不见严夫子，底事城中不肯还。门外白鸥三万个，几时相对绿波间。
肸蚃丰融富媪厘，班回长乐奉愉怡。休嘉最易生安逸，翼翼当如未祼时。
蓖麻得雨绿成畦，如此风光亦老黎。饮后小庵搜句坐，山禽啼近竹门西。
诗人长怨没诗材，天遣斜风细雨来。领了诗材还又怨，问天风雨几时开。
月色波光满画船，一樽相对且留连。与君万里归来日，却忆今宵作去年。
院宇沈沈雨四垂，博山香断未多时。驱除春事风姨怨，贴水新荷又满池。
近来天地少闲人，偶此倾杯对月真。啼鸟未知秋过半，落花犹错认残春。
坐久风吹绿绮寒，九天月照水精盘。不思却返沈潜去，为惜春光一夜欢。
牡丹零落雨声严，燕子来时懒捲帘。阶下决渠人报嘉，新栽竹长两三尖。
天然廉素匪沽名，秋入沧浪彻底清。蛮舶珍奇纵山积，归囊应比去时轻。
气象清雄天与邻，世间不合有埃尘。拟将累句酬佳景，只恐江山解笑人。
溪北溪南一雨通，山村佳处便掀篷。老身不怕无安处，著在渔翁保社中。
荒烟寒雨暮山重，草木冥冥但有风。二十四年三往返，一身多在百忧中。
守臣方效献芹心，直拟移根到上林。充贡先时犹茂绿，置邮须更待黄深。
满水楼台满寺山，七年今日共跻攀。月高对菊问行客，去折芳枝早晚还。
磨嫌居士谋生拙，碑恨诗人下道看。好在隔花临水处，为谁信辔逐金鞍。
一夜西风冰塞川，敝裘羸马夕阳天。旁人却笑犹持扇，为惜江春入暮年。
今古一杯真率酒，乾坤几个自由身。春风回首黄岩会，醉插花枝少一人。
梨花一树照清池，煖雪晴风二月时。忽忆小园曾种得，今年应发两三枝。
幽蹊亲见花苞拆，静室频看香篆移。莫道闲中无事业，此般消息有谁知。
李怀仁画双龙后，活在兰陵道士家。水墨工夫能幻巧，变成霜干老槎牙。
琴边霜菊袭人芳，鸟外寒松落幔凉。若道丘园心赏薄，渊明何事忆柴桑。
江鱼群从称妻妾，塞雁联行号弟兄。但恐世间真眷属，亲疏亦是强为名。
君来长掖四年多，故里朝天得暂过。为我试寻东海上，蓬莱方丈果如何。
飘零忧国杜陵老，感寓伤时陈子昂。近日不闻秋鹤唳，乱蝉无数噪斜阳。
年少儿郎久不归，营中长夜守孤帏。馀粮买得绫丝绢，留待妻来裁作衣。
花事方新乐事多，辰灯置酒且高歌。使君自是丰年玉，谁信明朝日耗磨。
孰是凡人孰是仙，相逢总是梦中缘。凭翁自觅邯郸枕，看取轮回大劫年。
前时赤旱要刑鹅，今日平田涨绿波。不特蛟龙偏得意，可知蚯蚓亦能歌。
句法洪徐可逼真，摩挲老眼见斯人。怜渠袖有钓鳌手，要试虹竿欠李绅。
万疋群中久已空，几翻嘶向落花风。孙阳去后无知己，沦落盐车阪道中。
青年几许谩狂游，一种相思两地愁。早晚郎船发扬子，相迎不惮下瓜州。
身病多时又客居，满城亲旧尽相疏。可怜绛县刘明府，犹解频频寄远书。
呕出心肝撚短髭，篱边沙际动移时。獠奴窃笑翁迂阔，因斲梅诗忘午炊。
愁为离群老不禁，诗来深得故人心。自摩病眼添沈炷，满纸晶荧玩碎金。
草合平沟涨绿醅，乱蛙声在古城隈。何时细雨春风夜，还我西池鼓吹来。
奉使道中诗百首，古人遗落尽冥搜。自怜吴蜀佳山水，一夜灯前得遍游。
壮夫三箭功名手，儒士百篇藜苋肠。莫道人人握珠玉，应须字字挟风霜。
胡马长窥白草凋，神宫休道紫台遥。日斜堪望交河戍，风急如闻瀚海潮。
老来重守凤凰城，千里人心岂易平。乐职古贤形颂叹，中和诗不为虚名。
轻邮千里给台符，晓月征骖上道初。自比汉儒恩太渥，一生龚胜恨私车。
不遣西楼对玉函，宋谯频缀副车衔。今年重污花前酒，犹是扬州别驾衫。
间关蜀道苦难量，三月停车便刺装。更怪赠金君尽却，惟携岭月起明光。
一簇人烟水竹隈，黄昏沽酒得鱼回。柴门欲闭还留却，少待清风明月来。
梅蕊才开杏又红，今年春事太匆匆。堂前燕子归来到，双海棠花已满丛。
当年下榻为徐稚，今日高贤更倍之。寄谢侍儿休预畏，暗尘不逐骏蹄飞。
东风悄悄著罗衫，秉烛归时酒半酣。听得隔帘人笑语，夜来春气似江南。
山形南去疾如驰，高处展开三丈旗。山下行人争指似，龙蛇影动夕阳时。
青李来禽亦甚都，木奴应未肯为奴。他年若论封侯事，乞取东山一曲湖。
药童食后送云浆，高殿无风扇少凉。每到日中重掠鬓，衩衣骑马绕宫廊。
密勿筹帷今几春，故山猿鹤尚关情。中书历遍令公考，乐道要从莘野耕。
时光有意同消息，寄语烟风须自力。即使秋冬促夏来，何须日夜催春亟。
不驰骏马驾青牛，西度函关紫气浮。文字五千传道德，仅同释教让儒流。
晚天相送不相随，正是初三月上时。想得到城门半掩，一帘灯火数联诗。
翠玉楼台映碧虚，上皇曾此驻鸾舆。当时官从皆能事，只说相如有谏书。
了了如欢杳杳悲，凝情尽日听乌衣。郎归莫作呢喃语，薄幸疑君说是非。
说禅谈佛未曾修，幻化空身岂自由。常视世情如锁钥，云山深处莫回头。
沧江碧海常输筏，东岱南衡不吝材。谁把张华图献取，千门万户一时开。
长忆青岩旧草堂，手栽松竹翠成行。诸儿未了公私事，三径年来想就荒。
埙篪迭奏两情欢，宝烛银屏敌夜寒。最是无边风景好，丁宁莫向醉中看。
火里生莲世岂知，入廛须是丈夫儿。毗耶老汉如相扣，报道年来眼搭眵。
去年中伏在南园，同听清泉引绿樽。今日诸君又高会，独嗟移疾卧西轩。
森森翠色密藏烟，雾鬣风髯上拂天。应伴我公长不老，不知化石在何年。
修竹千竿满架书，山窗无事称闲居。由他世路风波恶，独掩柴扉日晏如。
彩霓连蜷饮海空，老僧留作小飞虹。舣舟因意吴江钓，苍雪吹凉满雨蓬。
当年仙去鹤巢空，万壑千崖夕照红。人在丹丘玄圃外，潇潇松桂夜来风。
冯翊南边宿雾开，行人一步一裴回。谁知此地凋残柳，尽是高欢败后栽。
春色年年染御沟，鸭头轻绿弄花柔。今年春到昆仑上，九折委蛇舞翠虬。
不比深山空谷翁，人间冤债日相逢。大须勤拂当台镜，莫道南宗笑北宗。
造化推排力自强，非关著意占年芳。繁霜乱雪虚埋没，倾国人知有此香。
皇朝德泽浸寰瀛，伪虏乘时敢抗衡。南北生民皆赤子，自然不战屈人兵。
江上青山锦树明，归舟如在画图行。十年两奉天恩去，彩笔题诗一路清。
晨朝停马拜荒祠，想见当年叩谏时。却笑史迁传谬罔，武王安肯遽兵之。
常记桐城十载前，几回风雨对床眠。他年空忆今年事，却说黄亭共惘然。
蚤遂初衣鬓未华，岂如狂客老天涯。为君拈取金光草，镜里常看左掖花。
凤为时瑞世传名，及现郊村众尽惊。唤作怪禽宜弹杀，始知流俗重虚声。
荷叶离离带暖风，香生菡萏玉颜红。娇歌一曲鸳鸯起，多少残霞落水中。
野店春残不见花，高林落日乱鸣鸦。同游词客已黄土，泪尽当时卖酒家。
尊前春事竞争新，忽忆陈王句里人。屈指古今行乐处，祇应唯有片时真。
烟萝十里映松林，几处香泉漱玉琴。试问老僧空寂处，闲云一片碧潭深。
青樽华发对销魂，匹马孤城日色昏。爱客更为长铗引，一时回首孟尝门。
贫里烦君特地过，金襕谁与换鱼蓑。它年云水经行遍，佛法元来本不多。
自昔名花羡牡丹，春风娇艳令人欢。若教植此沉香北，也得君王带笑看。
三年耀武群雄服，一日回銮万国春。南北通欢永无事，谢恩归去老陪臣。
吟入梅花倚树腰，不知声撼雪飘飘。山翁只道春无力，半日黏须未肯消。
老蚕作茧自缠裹，不肯生前只么休。却后百年牢记取，满身明月桂花秋。
别驾柴门闭一春，艰难颠沛不忘君。何时幽谷回天日，教保馀生出瘴云。
道人燕坐万缘空，栖凤亭深一径通。只有庭前柏树子，无言长日倚东风。
下马空林问庙扉，衣冠寂寞掩尘帏。不能复使桓公怒，莫怪年来祭客稀。
富贵真成一聚尘，饥寒选得万年名。心知那有扬州鹤，更问侬当作么生。
人言花似征鞍色，嫩紫茸茸个样奇。不道征鞍似花染，临岐聊欲问何离。
侬家少年来看春，绣帢雕鞍色色新。拾得金钿便骄惜，不道红妆恼杀人。
青绞曾给尚书郎，幞被犹薰粉署香。谁似汉家颜驷老，白头归梦在江乡。
拂窗凉籁起秋声，绮席流光皓月明。却忆邹轲谈夜气，此时心迹已双清。
芙蕖的历抽新叶，苜蓿阑干放晚花。白下门东春已老，莫嗔杨柳可藏鸦。
西风奕奕细吟商，客枕凄然一夜凉。吟尽苹花浑可事，少留荷叶盖鸳鸯。
三十年来云水僧，常挑钵袋系行縢。信缘不作痴巢窟，即是吾家无尽灯。
万顷寒潭镜面平，数声征雁叫霜晴。满林落叶秋风老，山路黄昏人少行。
南风绿树午阴圆，好客联镳过海边。可惜红颜成白发，风流却话十年前。
乞钱谋食总悠悠，两事平生话亦羞。何意茂林修竹下，今年还得一回游。
家联节孝先生谱，堂有文安学士书。具庆百年兼具翕，人间一乐有谁知。
野寺萧条一老僧，粥铛茶灶煮枯藤。夜窗对我浑无语，俄去堂前供佛灯。
秋叶丛边风索索，迎宾亭下水瀰瀰。蓼花深处老渔父，更把床头羌笛吹。
九枝秀草当门植，一幅春光对面悬。莫道不曾收拾得，黄莺啼起隔林烟。
禅山乔木饱苍烟，柿叶能来老郑虔。楼阁暮寒风铁定，与僧分展对床眠。
有人相见御门前，说道腰围减昔年。寄与烧丹句漏令，只今谁是地行仙。
十年心事两蹉跎，南北东西别恨多。今日樽前重把手，相看争奈白头何。
心由悟道胸襟阔，人到投机语话真。过眼鸢鱼皆自得，六经糟粕不须凭。
两山正作修眉绿，一水犹如疋练横。竟日书窗览今古，几年人世少豪英。
渔船归尽晚江空，只有杨花罥细风。多少春愁与春恨，为君都付酒杯中。
小筑回廊傍桂花，玉山灯火暮烟遮。巡廊题罢人初醉，时有琴声杂煮茶。
三月金明柳絮飞，岸花堤草弄春时。楼船百戏催宣赐，御辇今年不上池。
荤膻屏去忽三年，筋力扶持老尚坚。所养固知先大体，人生何苦嗜肥鲜。
山人昔向云龙隐，此地还遗放鹤亭。佳赏百年寻旧迹，磨崖回首乱峰青。
今古相逢世所稀，神仙与我说天机。吾家后裔知消息，不落凡间笑白衣。
稚苗苏醒晓风凉，老魃匆匆遽俶装。旬浃望霓心肺渴，暂须一啜露华香。
云瀑樵西唱采茶，道情三老便移家。香山近日饶铛鼎，扫拾莲峰瓣瓣花。
旗亭沽酒少裴回，左手梅花右手杯。眼见枝头开数蕊，春风自我掌中来。
万竿翠竹拥山隅，时有风前一鸟呼。公若来时罢箫鼓，尽收幽意入蓬壶。
勿学唐人李杜痴，作诗须作古人诗。世传李杜文章伯，问著关雎恐不知。
少和辛苦学飞仙，遗像今犹在洞天。都似先生能辟谷，何须太守为行田。
昨日堂前客似梭，今朝门巷好张罗。当时不少知恩者，借问谁人报称多。
南北梅枝噤雪寒，玉梨皴雨泪阑干。一年春色摧残尽，更觅姚黄魏紫看。
须信精诚可动天，高宗一梦得真贤。济川不赖良舟楫，安得中兴五千年。
遥忆春风数千里，祇啜江亭一杯水。山阴父老溪畔来，未见使君清若此。
八十馀岁老儒生，见帝谆谆劝力行。应被伏生辕固笑，两贤终是十年兄。
青沙白石草离离，万仞苍崖瞰碧漪。凤鸟秪今鸣嶰谷，朝阳未老碧梧枝。
潮神千里若云雷，日月如期早暮来。景觅东楼天下少，帘帷长对海门开。
风光二月柳垂丝，秖爱帘栊日影迟。寄语海棠休乱发，看花不是少年时。
平日宫中赐浴时，玉莲香目涌华漪。锦凫绣雁今安在，汩汩馀汤自入池。
山径萧萧落木疏，小桥流水限林庐。秋风黄叶少人迹，鸡犬不闻惟读书。
银汉无声露暗垂，玉蟾初上欲圆时。清樽素瑟宜先赏，明夜阴晴不可知。
父母何曾使我瘉，自将身去徇尘埃。孔颜思孟老庄释，万语千言唤不回。
千株相对复相重，袅娜繁枝夹路红。疑是当时锦步障，至是留得罩春风。
清监风流贺季真，先生端是昔人身。如何未老催归去，要卧烟霞两郡春。
山下清泉古甃寒，百年谁为发幽潜。可怜昔日供茶鼎，曾与先生当谷帘。
去年南富杨梅熟，曾折青枝露颗垂。今夜长塘灯下醉，独看红颗忆青枝。
二年音信阻湘潭，花下相思酒半酣。记得竹斋风雨夜，对床孤枕话江南。
群山雪不到新晴，多作泥融少作冰。最爱东山晴后雪，却愁宜看不宜登。
君为北道生张八，我是西州熟魏三。莫惜樽前无笑语，半生半熟未相谙。
每到题诗偏得趣，自怜把酒不能歌。他时若有相思意，寄我千篇不是多。
荔枝红紫已交加，龙眼新来又著花。便欲谋居不须去，咀冰嚼雪过年华。
博浪椎车亦壮哉，圮桥纳履太低回。当时不用黄公术，老去终为赤帝猜。
学道参禅空自忙，郭郎鲍老各郎当。不如卸取戏衫子，甘与人呼作哑羊。
图书丛里清癯老，山水光中潇洒家。除却栽花栽竹外，更将何事作生涯。
三年不赋断肠诗，落月空床只梦思。惆怅旧时红袖在，绣花俱作并头枝。
老去尽将名利遣，原南水北或闲过。偶经昔日歌钟地，秋草荒凉落叶多。
翠阜奔腾似列屯，老松错落更横陈。风高日暖鹅湖路，宜此萧然两幅巾。
劳苦远行饥渴煎，霜蹄轻跑涌寒泉。如今又照骅骝影，不似当初出战年。
年去年来秋更春，魏家园庙已成尘。只今惟有西陵在，无复当时歌舞人。
扁舟几度泛湘波，老木疏篁翠石多。凉吹淡烟图画里，远怀清绝奈秋何。
一任猿惊野鹤猜，老怀笑口要频开。高眠蕙帐春风暖，不怕雷声入枕来。
桃花不似玉颜红，顾影扬蛾入汉宫。才说长门人便老，黄金无赋买春风。
水风静处抛船易，山雨晴时着句难。便向个中占好谶，一程平善过云安。
山城粗满望霓心，老去私忧念自深。更祝今宵继畴昔，并烦鲁史纪为霖。
小院犹寒未暖时，海红花发昼迟迟。半深半浅东风里，好似徐熙带雪枝。
与山俱生天所造，伯益前身此中老。云安热恼正纷纷，寥落寒清闭秋草。
年过六秩尚蹉跎，奈此坡阳归隐何。不是不归归未得，家山虽好虎狼多。
金甲将军传好梦，铁冠道士寄新书。我与云长隔异代，翻疑此事太荒虚。
人言山水钟人物，我道英灵属此花。枯死犹堪作香供，不同桃李混泥沙。
君今执法白门西，余亦将随倦鸟栖。黄箨为冠芰为服，几时停棹武夷溪。
金错银盘贮赐冰，清光如耸玉山棱。无论尘客闲停扇，直到消时不见蝇。
曹操桓温不自持，跛侯面上雨淋漓。奸人何事乾坤里，一日雷霆十二时。
将军此腹忍饥惯，时事乃尔当何如。百骸受病惫甚矣，微此一脉民其鱼。
江边烟草湿烟江，沙白频翘鹭一双。风细不知吟爱甚，雨中时起闭船窗。
五风十雨荷皇天，桑满墙阴稻满田。记取年年寒食节，大家先办赛神钱。
促人机杼意殊深，彻夜啾啾不绝吟。莫入五侯庭院去，青蛾红粉少知心。
一泓流水旧多情，拂麈乘骢跃浅萍。父老竞传遗迹在，不知仙客是何名。
满镜秋霜鬓影寒，此生堪笑复堪怜。烦君只相看书眼，更对青灯得几年。
年来渐觉眼昏花，日暮惊心爱岁华。见说山中曾有约，凭栏空自对流霞。
千株桃杏参差发，想见花时人却愁。曾忝陆机琴酒会，春亭惟愿一淹留。
直道堪嗟故不容，更持谏味欲谁从。昏昏度日惟贪睡，茗碗聊充午后供。
新蝉忽发最高枝，不觉立听无限时。正遇友人来告别，一心分作两般悲。
麦须剪剪吹成浪，花口吟吟笑作东。莫道太平无处觅，便于此处见天真。
三十年前过此时，一双青髻绾青丝。如今旧雨犹相记，只傍星星白发吹。
工夫用处没𫏋踦，心手相应合自知。毫发尽时消息尽，不妨眼上又安眉。
群玉山前隐道园，松声鹤唳隔溪闻。山灵似识游人意，要看青林映白云。
老去刘郎鬓未华，枕中鸿宝鼎中砂。仙源十里蒸霞色，半是桃花半杏花。
谈经唐世岂无人，君独春秋学最深。力辩邱阳非左氏，后来朱子始知音。
瓦枕藤床醉梦醒，竹窗幽户午阴清。隔林好鸟如相约，时复来啼三两声。
西园风物冠东州，飞盖纷纷烂熳游。惟有红莲幕中客，倚栏才得片时留。
面对菱花自写神，可人风采宛犹真。当年亦是清谈者，不染元规半点尘。
过水穿楼触处明，藏人带树远含清。初生欲缺虚惆怅，未必圆时即有情。
客馆西风布被单，百年心事惠夷间。也知内弟能相信，万里轻舟自去还。
红杏花开好鸟啼，章台走马未归时。螺青钿合蛛丝满，谁画春山八字眉。
宋司马后鲁臧仓，贤圣虽穷道不伤。老子看棋高一著，噬脐空自忆刘郎。
少年意气欲横秋，此日闲看东逝流。道路干戈怜阻绝，封书还慰客边愁。
山寒花事自迟迟，归至况当梅谢时。祇有山樱能照眼，属遭风雨又离披。
看栽红药向东阑，及到开时未暇观。今日雨晴重过此，浅红深紫已凋残。
曾瞻日月御阶明，岂有风霜岭徼清。只好南山对春雨，老农击壤颂升平。
绿江烟草渺天涯，燕子来时未到家。宿酒恰随春梦醒，雨声落尽碧桃花。
年年春恨化冤魂，血染枝红压叠繁。正是西风花落尽，不知何处认啼痕。
袖里之书辱见捐，细看知是我行年。家徒四壁将何赠，乞与两诗赊卦钱。
老夫高卧文殊台，拄杖夜撞青天开。散落星辰满平野，山僧尽道佛灯来。
午睡醒来炷晚香，麝煤冉冉袭衣裳。垂杨莫道无才思，故遣飞花入洞房。
陶谢风流到百家，半山老眼净无花。北人不拾江西唾，未要曾郎借齿牙。
山城落日照居庸，抗岭回峦紫翠重。十月边关尘不起，万年陵寝雾常封。
京国相逢意共亲，心如秋水气如春。同朝同郡兼同调，二十年来见几人。
天风飒飒步声虚，一片红云控帝居。闻道茅家开夕宴，上元亲授太霄书。
玉节光华照日曦，扬清激浊正当时。阿连幸出百僚底，正恐翁归不受私。
懊恼嘉荣白发年，逢人依旧唱阳关。渭城朝雨今谁听，砑鼓跳踉一破颜。
过苑中官排办时，江梅初绽两三枝。春寒呵手晨妆罢，帘外人催从驾迟。
异乡飘泊暂归来，独上芜城望一回。三十年前人已往，楼台不是旧楼台。
一别心知万里遥，孤灯空对可怜宵。因思十五年前事，月色箫声共寂寥。
九日重逢恼肺肠，世情底事便炎凉。今朝有酒还堪醉，不信黄花不复香。
人道梁山是帝墟，石楼苔雨上金铺。千年留得降王在，辛苦昭陵六马图。
自怪匆匆来往忙，又携儿女过湖湘。敢言此地能安稳，且道新年离瘴乡。
世界重重一网中，澄溪上下见天容。不知万丈寒光底，却到青冥是几重。
亭前流水醒客耳，亭上白云开客颜。老僧有意厚来往，四面更令看好山。
梦回斜日转花阴，时有黄鹂送好音。高卧草庐人不识，东风啼鸟独知心。
腊尽山中不见梅，闭门高枕梦瑶台。午窗晴日蜂喧纸，忽有麻溪道士来。
少小交欢已白头，十年心事变新愁。粤王台下春光满，人在沧江独倚楼。
西子当年浣苎罗，山樊阿姊亦凌波。一丛挂向黄门壁，二美容颜若个过。
若敖今日魂真馁，殷浩当年爱颇深。如此哀伤岂能久，也知泪洒暂时身。
一钱不直程卫尉，万事称好司马公。白发永无怀橘日，六年怊怅荔支红。
先汉雄词后世无，子云学业冠西都。大醇难掩终身玷，直笔凄凉莽大夫。
芳树春色色甚明，初开似笑听无声。主人每日专攀尽，残片何时赠客情。
营得菟裘佚暮年，云山万叠足风烟。绝怜扰扰驰名者，落日西津唤渡船。
白发黄金未易成，何年揖别汉公卿。翩翩东郭先生履，犹向长安雪上行。
体物何曾有重轻，相君因尔号阿衡。谁多谁少皆公论，才有些儿便不平。
投老归来万事休，北窗一枕足清幽。虽然不得行胸臆，幸喜身无千岁忧。
曲曲青溪贯大江，鸳鸯㶉𫛶一双双。元戎开燕时来此，城郭山林意两忘。
子房不愿萧曹位，底事穰侯畏客来。得一老兵皆可饮，何须车马便惊猜。
海棠元自有天香，底事时人故谤伤。不信请来花下坐，恼人鼻观不寻常。
人重朝班恶外迁，一时荣擢似登仙。谁知鼙鼓渔阳祸，不在朝廷却在边。
荒堆无草树无枝，懒向行人问昔时。六国英雄漫多事，到头徐福是男儿。
画阑倚玉对偎红，娜袅翻阶放艳秾。自笑主人无个事，年年携酒祝东风。
中郎年少美丰标，千里薰风拂画桡。此去壮怀增几许，推蓬初看浙江潮。
阴阳冥寞不可知，青龙白虎自相持。年终变转自相啖，白虎制龙龙渐希。
酒旗临岸屋临江，映水朱扉面面窗。游人立马羁金络，少妇当垆泻玉缸。
谁家年少觅封侯，待得功成万骨丘。何似山僧痴拙好，峰头七十恣闲游。
水流花落石生云，日静风暄草欲薰。老去风流犹未减，一邱一壑尚勤勤。
食芹之美心独苦，不为家居頖水东。采采盈筐转无味，借君老面摺春风。
栋宇参差逼翠微，路通犹恐世人知。等闲识得东风面，卧看白云初起时。
水缚山腰点万松，云扶翠岫插寒空。此溪定入桃源去，时见波间有落红。
晴云当午争挥扇，晓雾生寒又着绵。此是岭南春气候，日中长有四时天。
老去无心作好春，晓来风雨故欺人。从教发白桃花笑，不管帘垂燕子嗔。
佞臣巫蛊已相疑，身没湖边筑望思。今日更归何处是，年年芳草上台基。
苑中芳树条风细，天上黄衢杲日迟。仙果定生千岁实，祥烟长护万年枝。
心藏隐奥最难知，出入无时不可羁。须向动时牢把住，莫教失却便支离。
翩翩好作一行飞，孤影怜余鬓欲稀。每忆高堂春酒熟，梦中齐著老莱衣。
老子废吟恐妨道，道人学诗如学仙。探藏不惜藏诸密，试换黄庭内景篇。
乡人不识王有道，抔土空传唐校书。闻道遗诗尚多有，典型不似晚唐馀。
老大溪山入梦频，聊凭图画写情真。归欤不及身强健，山有英灵恐笑人。
共我辞家似旅人，栽培莫怪倍殷勤。明年太昊城中色，来作齐安江上春。
去住元来自有因，台头山上合栖神。茂林高下闲行客，想见当时一梦新。
笋舆随望入寒烟，每诵君诗辄黯然。今夜定知连榻梦，一时飞堕锡山前。
事纵未涯心已老，山虽许远梦能归。团蒲稳坐亦不恶，扪虱工夫趁早晖。
千年老干对壶峰，不数槐庭两翠龙。六月薰风腾彩笔，赤瑛苍璧画图供。
十年来往大江东，每为青山引兴浓。自到此山寻绝境，悔看五老九华峰。
锦缆龙舟隋炀帝，平台复道汉梁王。游人闲起前朝念，折柳孤吟断杀肠。
三十昂藏试省闱，回思金榜挂名时。府公幸遇张京兆，到处逢人说项斯。
催老年光衮衮来，好怀知欲向谁开。箕山颍水春风里，呼起巢由共一杯。
恩赋支离粟一囊，午窗卧看世人忙。东家学究穷于我，六月褒衣上讲堂。
甲乙森然尽宝书，校雠曾授鲁中儒。万几多暇时来此，玉轴牙签自卷舒。
桧蛟欲走夜坛雷，飞石惊门不敢开。明日道人成一笑，绿阴仍锁旧楼台。
家在蓬莱海上居，出身履历一时无。姓名羞上云萍录，本是烟波一钓徒。
老子情怀颇滑稽，登楼恰喜月明时。虽然于此兴不浅，要且诸人知不知。
虬须铁面岸纶巾，胆气粗豪语逼人。二十三年不相见，却疑年少是前身。
西北高楼月影孤，美人花下解罗襦。使君不用踟蹰立，闻道罗敷自有夫。
汝年三岁父亡身，汝父先亡母苦辛。难得光阴到今日，加冠见汝又成人。
刻出形骸假像真，一丝牵动便精神。堪嗤鼓笛收声后，依旧当时木偶人。
风雨空斋诵蓼莪，今年初度客中过。人生七十寻常寿，未过还怜一半多。
罗浮苍茜傍君偏，忆共观涛十四年。莫问盍簪知有日，主恩重奏柏粱篇。
著意功名四十年，柳花空满鬓丝边。男儿无补朝廷事，有愧饥餐困即眠。
晓来怕上最高楼，春尽时光只似秋。草木荒寒生意涩，风腥雨腻一天愁。
逸兴常同造物游，驾巢不与世人侔。日晴紫翠开千嶂，依旧君家在上头。
七劝农家趁雨时，陂塘蓄水是便宜。众人殖利还他殖，自饱须知别个饥。
竹坳宴笑最情亲，继夜华樽色色新。十五年前浑似梦，肯捐心胆负伊人。
身后声名满世间，孤魂万里朔风寒。何年得见忠臣传，且把君诗当史看。
伐木年年结构劳，常怀良法在甄陶。忽看胜迹留千载，十日辛勤赖尔曹。
十年湖海一身轻，归对黎涡却有情。世路无如人欲险，几人到此误平生。
孟阳风月小弥明，犹子于今有典刑。已得旌阳传道妙，犹从彭泽乞诗灵。
子作寒梢已逼真，不须向上更称神。由来绝艺知音少，只恐今人过古人。
不把山林换市朝，鲜明自是一时标。便令大冶安能铸，傥有小山差可招。
天厨送食鹿衔花，口诵恒河沙复沙。独立虚空无所住，石桥西畔老夫家。
虬枝盘屈尚百尺，不肯为人充栋梁。六月行人汗如洗，尚能于世作清凉。
倚松卧病林下寺，想望朋友如天人。况公座有千里骏，为我少留君勿嗔。
□崖高瞰白云溪，洞穴通天路崄巇。雨未作霖天下旱，玉龙蟠此少人知。
南明石像世称奇，人说嘉州具体微。大小何烦较吴蜀，法身无处不同归。
听罢悲歌血泪凝，舞衣零落帐前灯。千年荒冢埋遗恨，不劝君王用范增。
瘦筇高陇看西成，风偃黄云四望平。不赖天公怜赤子，官逋私债几时清。
梦谷浮船稳且平，泊登冈顶看茶生。始从官属二三辈，时听春禽一两声。
四壁蠹书常锁闭，数行苏墨半模糊。院中老吏无存者，谁记南塘与雁湖。
屋角时闻黄犊鸣，相逢但可说春耕。一言误及城中事，议罚应须便酌觥。
莫年长是惜离群，空谷跫音亦喜闻。天末倚风回白首，濛濛时雨霭停云。
经义求才自不然，真才元不在秦燕。看君颠沛频年事，何必科名羡汝贤。
岁去江城人未归，寥寥心事掩寒扉。明朝一岁知何似，三十年中已尽非。
二月春风澹荡时，旅人虚对海棠梨。不如寄与星郎去，想得朝回正画眉。
曀曀重阴昼不分，归鸦林里认黄昏。人间春信知多少，但觉轻寒入梦魂。
羁臣未觉诗无敌，老境谁言思不群。自有阿持提律令，且看山衲度江云。
西北池中有斗牛，人传一挂一时收。要知不是凡鳞介，只看眉潭白两毬。
伏神老芋不伤生，江蟹蟛蜞祸亦轻。我独好奇尝酒堇，误思榧实杀三彭。
两公贤比道州阳，总为勤民鬓已苍。喜雨喜晴俱有赋，乐忧宁止为诗昌。
嫩叶柔条押障青，顿教图画失真形。老松怪底生崖壑，不作人家倚屋屏。
迢迢幽径入松关，四面云蓝分外寒。长啸一声山谷应，洞深惊起老龙蟠。
心同抱瓮昧机宜，肉食常如藿食时。晚共黄花伴清寂，黄花应笑老还知。
名花朵朵向人开，家酿沈沈旋拨醅。咫尺晴川风更便，追欢何惜片帆来。
秋风吹绿涨晴川，老去生涯一钓船。人世烟尘犹眯目，争如沙上共鸥眠。
花禁春游玉辇迟，君恩同载妾深辞。娉婷团扇秋风底，犹似增成宠幸时。
清萧竹叶含秋露，静寂苔花吐晓烟。孤鹤一声天外落，道人何处问安禅。
檐鹊哺雏时自喜，垄牛舐犊互相嘘。老妻觑我无他语，欢笑何年得似渠。
斜风细雨到来时，我本无家何处归。仰看云天真箬笠，旋收江海入蓑衣。
学语新莺惊梦起，红妆满树催桃李。年华不管是风情，十二阑干春独倚。
天绘亭边三载梦，石灰铺里一时情。个中不是同参得，胸次峥嵘何日平。
苍茫山口月西沈，潇洒新秋院落深。雨滴梧桐河汉淡，梦回犹记少年心。
云间老干几千年，清婉仍推百卉先。铁石心肠能妙赋，广平端似此花然。
帆挂澄江雨霁时，绿铺春岸草离离。定乾坤句轻相送，逢著知音举向伊。
湘山重叠倚天开，湘水悠悠去不回。一自屈平吟泽畔，千年无复有人来。
曲院犹存破屋斜，北山老子旧诗家。往来多少人惆怅，只见山茶一树花。
道山堂后数株梅，为底偏于雨里开。到得晴来无一朵，乱飞白雪点苍苔。
树杪苍崖路屈盘，半崖亭榭午犹寒。平时举眼看山处，到此凭栏直下看。
雨嶂烟峦翠欲流，天开图画万山头。凌霄阁上凭阑意，留与他年说旧游。
禅师来往翠微间，万里千峰到剡山。何时共到天台里，身与浮云处处闲。
南朝官纸女儿肤，玉版云英比不如。乞与此翁元不称，他年留待大苏书。
不怪丰年屡足书，此乡民力看何如。依山靠岭都开垦，二岁为新三岁畬。
孝丰鼎族姓为吴，尔祖联翩二大夫。世德延陵今不乏，更看文藻冠三都。
去年西浙飓风高，瞬息三州汩海涛。欲倚人谋销咎证，扶持那可欠英豪。
何事喑呜鞘里鸣，幽州年少猎冠缨。青天不断鲛龙气，尽作延平浦上声。
短发垂肩不裹巾，世人谁识此翁真。阻风江浦诗成束，卖药山城醉过春。
乘风昨夜扣山窗，惭愧华亭尚隔江。莫道骊珠容易见，乖龙左耳割难降。
滇隅流落鬓成丝，为忆家林恼梦思。沃野喜看平似掌，春郊载酒正花时。
妙绝吾宗有旧题，趁晴径过敢留诗。只消记取今朝景，不是乌啼月落时。
苎萝仙子绛纱裳，岁岁年年逞色香。不比阿环池上果，一千年得一番尝。
谁写群鱼入画图，相忘浑似在江湖。诗人忽作丰年梦，还有宣王考牧无。
万乘时巡万寿临，銮舆漠漠碛沙深。非忘殿阙呼嵩日，应系单于款塞心。
羁縻亦是旧扶舆，割县多年妥服馀。解道行军陶布政，马场狮岭欲安如。
风调心期契钥同，谁教社燕辟秋鸿。莫年孤陋仍漂泊，可得斯人慰眼中。
梦寐家山老岁华，何时满眼送烟花。定知难取通侯印，亦许归乘下泽车。
学道先须要省缘，莫教到被世情牵。二时但得钵盂湿，囊底何妨无一钱。
晓色千峰杳未分，声声哀怨出云根。举头忽见思乡岭，何不他时别处闻。
玉簪花映清凉国，露泼冰姿日未升。只是旧时香世界，水沈香气自薰蒸。
蜀树成行翠作围，花开时节更芳菲。主人梦亦寻春去，栩栩深穿锦障飞。
相逢草草惜流年，共醉灯前兰玉船。还约木犀花发候，长安珂马共朝天。
几年无事在江湖，醉倒黄公旧酒垆。觉后不知新月上，满身花影倩人扶。
天意清和二月初，春风不动整如梳。陶潜宅外时无此，想更萧条不易居。
清风鸣禽竹解箨，窗下枕书还看书。老去不能知世事，向来端合爱吾庐。
世代衣冠直汉宫，家声万石旧称雄。丹书映日传江上，白简飞霜出殿中。
堕指冰霜岁暮时，梅花消息到南枝。暗香疏影真奇绝，不负孤山处士诗。
来时才卖木犀花，卖到梅花未返家。作客悠悠有何好，定应诗兴在天涯。
黄金台上瞻仙仗，野旷风清辇道疏。最爱沙河星月皎，夜深偏照紫宸居。
瘴云未免钟仪絷，夜雨应怜范叔寒。尚有慈闱年九十，空挥客泪落江干。
祗愁春暮减春光，谁道春光未渠央。芍药如云仍著色，荼蘼似雪更生香。
楚尹三为礼未衰，汤衡五就欲持危。翱翔不作奔陈计，接淅何堪去鲁时。
敢从州县叹徒劳，斗米真成费束蒿。一醉石林岩下月，世间无复武陵桃。
胶煤鸾麝号潘衡，老剂尤令举世惊。点漆未能绳纯黑，令人字字挟霜明。
伐鼓撞钟树羽旗，六骡沙漠遁归时。已磨上谷山头石，刻作中兴破阵碑。
洛阳春色古称奇，况复名花世所希。偶阻嬉游同一醉，任从旭日丽朝晖。
城郭纷纷老倦寻，幅巾来寄北山岑。长遭客子留连我，未快穿云涉水心。
莽莽暄风吹九州，春来何处不消忧。林间鸟语随时好，花里风光映日流。
松扫醮坛青羽盖，杉围精馆碧油幢。葛张二老今何许，云外归来鹤一双。
玉质清绡爱道装，不嫌春暮越芬芳。宋□□□□风麝，空使微材恨海棠。
漫说陈登百尺楼，十年湖海浪成游。多情好是徐元直，一借仙槎问斗牛。
相国东郊迓帝师，油幢交映碧参差。都人共喜安舆到，正是馀花可惜时。
老树今逾七十霜，冰魂玉骨自孤芳。大家扶起摧残后，此是吾家召伯棠。
络纬唤织朝从暮，布谷催耕雨复晴。汝道不如归去好，可将耕织了平生。
一妻一妾閟泉扃，老柏苍苍蔓草青。我肯墦间求餍足，魂归不必讪中庭。
衰病难禁月色寒，何人更倚雪中栏。少年妙事今浑忘，折得梅花小阁看。
桑落洲前秋兴孤，白云远见近还无。传闻酒吏经年罢，美酿家家得纵沽。
乳雀啁啾日气浓，雉来交影日重重。秧田百亩鹅黄大，横策溪村属老农。
短策轻囊称野情，憧憧何事过钱清。入门吃饭出门去，莫道沃洲山水青。
柳送腰支日几回，更教飞絮舞楼台。颠狂忽作高千丈，风力微时稳下来。
江楼高处月明时，大地山河渺一丝。天上水中谁是幻，倚阑须问法轮师。
诸谛空来世所无，神通百变绝名模。不知何处留踪迹，却被人传作画图。
竹径茆堂接洞天，闲时麈尾漱春泉。世人车马不知处，时有归云到枕边。
南陌东边草染裙，嫩青深翠一时新。王孙去后无消息，春雨春烟恼杀人。
少年病肺不禁寒，命出中朝敢避难。莫倚皂貂欺朔雪，更催灵火煮铅丹。
安边治郡蔼仁风，竹马欢呼迎送中。恺悌真为民父母，怀恩何处不儿童。
风幌半萦香篆细，碧窗斜影月笼纱。红灯夜对愁魂梦，老尽春庭满树花。
天台路上寻牛迹，瀑雪千寻带月飞。见说石桥行不得，年年春雨上苔衣。
把酒何当作寿卮，春林花落鸟衔时。蓬莱宫阙遥相对，抚景宁堪今昔悲。
人心显著道心微，体认深时始得知。若不沈潜格至理，虽多言语亦奚为。
闲看双节信为贵，乐饮一杯谁与同。可惜风情与心力，五年抛掷在黔中。
山色花香总是愁，当年此地几同游。偶来恍似君犹在，足拟过门却复休。
寒夜月明云外赏，枯桩红绽腊前知。披衣稳坐三冬足，桃李成蹊应有时。
间关薪胆有谁知，正是苏台歌舞时。可惜不如陈后主，吴宫无井号胭脂。
未讶风流俭铁枝，偏嫌荏弱是垂丝。零星少许拈秋意，清杀襄阳五字诗。
螣蛇游雾相乘势，龙举云兴相借力。致使云消雾散时，要似枯鱼过江泣。
幞被蹉跎老江国，情人邂逅此相逢。不随鸳鹭朝天去，遥想蓬莱台阁重。
天公用意太勤勤，时遣花王为报春。从此梅花应有语，漏他消息莫冤人。
交情落落今如此，世事茫茫何所之。安得檐花清夜酌，相同郑老话襟期。
老去生涯华子冈，年来得失一绳床。是非尧桀何须较，身世于今更两忘。
使君一日去沽头，父老儿啼妇女愁。依旧沽头成白草，荒烟古树挂猕猴。
只可阕中安止止，谁能铁里斗铮铮。田多谷少无人会，譬似无田过一生。
去年元日步瀛洲，兽舞天墀拜冕旒。山驿今朝一樽酒，微臣身在岭南州。
牡丹开尽群芳少，红药丹萱亦可怜。眼看春事已如此，有酒不饮讵为贤。
东篱谁解惜芬芳，花未残时节未霜。珍重樽前论花品，行台今日有苏黄。
客路空过桃李春，塞尘湿遍马蹄痕。荠花如雪苔苗老，应有垂杨绿荫门。
朅来老我差嫫母，忽听佳人赋莫愁。欲折芳馨聊寄似，只忧疏绮隔层楼。
焚香读易乐闲居，参订先天太极图。人道三分程氏传，较他汉上有差殊。
东篱菊蕊半含黄，酒伴何须定故乡。寄语柴桑陶处士，百年风物几重阳。
闻说谈元不记年，啄馀丹颗亦成仙。一声唱罢东方白，三十六峰生翠烟。
莲塘十亩动凉飔，水鸟闲忙任所之。对画主人无一事，功名真到白头时。
荡石亭前风雨来，敲门大岭夜深开。家人想见悬思久，沿道归期日日催。
五老峰前松荫庭，风光清美日华明。独游略不逢一士，时有纹枰落子声。
黄菊芬芳绝世奇，重阳错把配萸枝。开迟愈见凌霜操，堪笑儿童道过时。
灵龟曳尾防钻壳，老蚌潜光怕剖珠。史笔久无两龚传，画家曾有二疏图。
自古诗人少显荣，逃名何用更题名。诗中有虑犹须戒，莫向诗中著不平。
此君来与小山盟，共挹周扬一世英。何用偷它当日意，男儿自要立芳名。
江东纸价近能高，词客春来兴倍豪。老去才情浑短尽，空劳雪茧到东皋。
豫章材成七年后，潢潦眼看三尺彊。山翁坐阅刺天翼，抱书亦耻崔嵬藏。
一贫无梦到封侯，屠狗吹箫不自由。今日功成身亦贵，可堪人记少年游。
惇史曾闻古有之，风流犹在汉文时。圣朝恩典还三代，笑对峨冠咏寿诗。
仙人自昔好楼居，怪石棱层倚碧虚。见说通天中有路，世间何处觅飙车。
残睡无多有滋味，中年到底没心情。世人多被鸡催起，自不由身为利名。
霜风猎猎将寒威，林下山僧见亦稀。怪得吟诗无俗语，十年肝鬲湛寒辉。
青峭江边玉数峰，烟梳雨沐为谁容。到时为向山灵道，归意如君一倍浓。
杖屦能来不厌频，玉醅银瓮正生春。长安此日耆英会，可少当年洛社人。
绝爱丰标玉有烟，故园分袂已多年。如何今夜春宵月，辜负金台共被眠。
秋田犁罢老农闲，岁暮无营只闭关。愧我西来复东去，新年赢得鬓毛斑。
兰芳切禁当门种，李苦何伤并道生。自古英雄足猜忌，莫教身外有浮名。
勃律天西采玉河，坚昆碧碗最来多。旧随汉使千堆宝，少荅胡王万匹罗。
九霄心在劳相问，四十年间岂足惊。风动自然云出岫，高僧不用笑浮生。
古柏参天鹤不归，空馀池水澹清晖。当时遗舄今安在，应作双凫过水飞。
老树依依涧水隈，荒岩春少只苍苔。不知过往山中客，谁为伤心吊赋来。
教言今觉昔诸尘，不了心源未是真。却念樵夫无所得，当年虚作烂柯人。
释迦八万四千塔，一在江南古道场。无碍展开青髻发，最初分得白毫光。
异时随举孝廉郎，旗盖相承据一方。肠绕阊门祥已定，将军毕竟是吴王。
醉魂吟魄共凄凄，檐溜窗风冷切肌。阶下怒蛙休跳跃，浮云遮日不多时。
地下青风欲到时，土牛何得解先知。墙边雪里梅花树，已借清香入旧枝。
仙桃移在玉栏初，红抹胭脂嫩点酥。闻道飘零落人世，清香得似旧时无。
忆从年少看花谱，数到红梅已厌迟。入手天香笑今日，秋风己过第三枝。
春丛绀碧杂殷红，不受中书旧日封。嬴政少恩君幸免，年年何事只书空。
酒船一棹镜湖波，云掩稽峰半薜萝。休道谪仙今独少，山林狂客也无多。
闻道爱民如爱儿，从教闾里作儿嬉。纷纷行路皆垂白，知是当年不忍欺。
作诗觅酒真豪士，况是今年富酒材。岂有豪诗不豪酒，请君须饮及时杯。
众绿争齐敷夏荫，老红犹自驻春妆。闲红浪绿俱休问，争似岩松一色苍。
乐天妙语过鸡林，平处犹为治世音。豁达如今唯李老，不妨风月自闲吟。
山寒经月断人行，孤雁噰噰忽一声。身在异乡兄弟尽，老夫那得易为情。
竹杖轻坚野服宽，岁寒应得见苍官。世情无限残霜叶，昨日青青今日丹。
来时秋不见桃花，空树寒泉泻石涯。争得时人见鸾凤，不教身去忆烟霞。
万桂丛中不记年，行藏极处只由天。朝回若问南湖叟，依旧山边复水边。
学仙独访武夷君，老树垂藤弄夕曛。我欲幔亭拚一醉，不知何处奏宾云。
梁园日暮乱飞鸦，极目萧条三两家。庭树不知人死尽，春来还发旧时花。
蜀中盐井知多少，功利端能与海分。尚使此山真可煮，商功计利更纷纷。
董奉门前朝暮霞，无时不是杏开花。桥南人渡迷桥北，问道花开第几家。
玉姝眉黛翠连娟，弄翰闲题小碧笺。人世愁多无著处，故应分与蕊宫仙。
行过邮亭日未西，遮留父老杂童儿。寄言我自无遗爱，底事潸然出涕洟。
黄道星辰移企翼，青冥风露近飞檐。翠华晚过凌虚殿，一色明珠十二帘。
山头兀坐已忘年，咫尺孤云两角天。但有圆明真实在，是身何往不安禅。
晓夕采桑多苦辛，好花时节不闲身。若教解爱繁华事，冻杀黄金屋里人。
白舫青帘几夜同，洞箫声里海云红。百年身世今何处，笑倚梅花月正东。
葵萼已倾朝霁日，榴花犹染晚归云。不知荷盖添多少，定自湖光减几分。
棱棱丰骨自天成，老向长安觅友生。座上不须弹法指，庭前菉竹已同声。
踯躅辛夷非有谓，蔷薇芍药欲奚为。杨花侧畔楼台少，一水联桥映短篱。
妾未成灰鬓已霜，啼红十载唾茸窗。香魂若作楼中燕，一世孤飞不肯双。
西望匡庐接九华，当年醉色傲烟霞。可怜一片寒江月，犹有千峰护落花。
水没溪痕不见沙，小桥分路入山家。一庭野景无人管，时倩东风扫落花。
莫遣鞲鹰饱一呼，将军谁志灭匈奴。年来万事灰人意，只有看山眼不枯。
药饵从来多客至，人情大抵见荣观。戴崇贪赴安昌会，必为东田不足欢。
阊阖风来玉佩珊，洞庭秋入泪痕斑。至元朝士今谁在，翰墨风流满世间。
佳节宫中降五丝，宫衣结束彩相宜。只因缕缕恩常在，愿得年年奉玉墀。
道术衰微几百年，陋儒无力愧皇天。已看位是真王贵，须使心承往圣贤。
渝州江上忽相逢，说隐西山最上峰。略坐移时又分别，片云孤鹤一枝筇。
木落江空岁晏时，春风先到最南枝。繁华各有生生意，莫叹棠梨造化迟。
杖策人扶废病身，晴和强起一迎春。他时蹇跛纵行得，笑杀平原楼上人。
智周万有神逾净，忍极无生力更慈。认得青毡元旧物，大书深刻慰时思。
乾坤万古几昏晓，兔走乌飞不暂停。去日荻花秋索索，归时芳草又青青。
北来南去几时休，人在光阴似箭流。直待江山尽无路，始因抛得别离愁。
夏子经时不寄书，十年奔走尚穷途。不知自到高安县，亦有心情记我无。
处士风流不并时，移家相近若依依。夜凉一舸孤山下，林黑草深萤火飞。
北邙翁仲拱朱门，玉碗时惊古帝魂。谁似孤山一抔土，梅花依旧月黄昏。
春尽江南归已迟，湘南风雨度花时。无因剪取湘江色，携看江屏画竹枝。
平时尽道相随去，度岭何曾见一人。赖是随身有孤影，灯前月下却相亲。
天下人知此一岩，霜清杖履雅宜闲。闽峰尽有堪怡处，猿鹤多时望客还。
举案齐眉老孟光，隐居无计可须忙。残年但使糟床注，亦付生涯与醉乡。
老去功名意转疏，独骑瘦马取长途。孤村到晓犹灯火，知有人家夜读书。
千金一曲擅歌场，曾把新腔动帝王。老大可怜人事改，缕衣檀板过湖湘。
杨柳风轻欲午凉，蘼芜沙暖足春香。水乡父老茅堂酒，不信王孙道路长。
师门昔已称高弟，乐府今尤说最工。但遣终身毋叛道，著书不必似轲雄。
三石参天作柱擎，自从开辟便峥嵘。何为末俗为奇怪，尽道江郎魄化成。
苇岸芦汀立九鸶，郢人燕说是吾师。拟将圣训垂深戒，想见宗英洒翰时。
宗烈平生读书处，老夫题作小壶山。壶山不解留君住，君著壶山梦里看。
湖上楼台入望遐，淮扬新水绕人家。不知东海春多少，岁岁江河送落花。
衣领从教虱子缘，夜深拜得席儿穿。道乡活计君知否，饥即须餐困即眠。
此生身世两茫茫，醉里因君到故乡。沧海何曾断地脉，白袍从此破天荒。
自出延平十八年，年年谁与酹荒阡。若为化得衰翁骨，去作圹中三百砖。
兽鹿如斯为慨然，使君犹入野人船。游山失道今谁问，孤姥翻知长史贤。
墙头杨柳老无枝，门外新泥淤旧泥。因看儿童骑竹马，忆曾随母北归时。
我侬闲过谢皇天，只愿从今大有年。九九数来无可数，都将犁把去耕田。
十载台郎滞尔身，白头重作岭南人。祗缘汲黯忧时切，不信虞翻骨相屯。
袁曹相与隔王路，四世三公恩海深。当时惟有管宁是，谩对黄河叹此心。
不知门外月波寒，但觉樽前酒量宽。向道东风莫吹去，暂教楚客作花看。
悬磬斋厨数米炊，贫中气味更相思。可无昨日黄花酒，又是春风柳絮时。
来往悲欢万里心，多从此路计浮沈。皆缘不得空门要，舜葬苍梧直至今。
牒诉缤纷塞瓮天，经年痴坐两三椽。出门纳纳乾坤大，依旧青山绕画船。
远岫回环碧四围，一峰清绝万峰低。浮云复作人间雨，天上长晴世不知。
铁骑雕戈夹道驰，元戎小队出郊时。白袍容与其间者，莫是参谋老拾遗。
清跸当年从紫皇，绛霄丹桂进霞觞。梦回犹记钧天奏，一族红云绕赭黄。
毒暑今年倍故常，蚊声四合欲舁床。老人不办摇团扇，静听风铃意已凉。
逢春便见野花新，往覆闲忙旧路尘。轮走足轻多少意，世途常似梦中人。
春来无处不芳菲，何独南漪品格稀。孤客却疑花解语，向人频道不如归。
一叶扁舟激浪花，当时儿女亦惊嗟。归来苦竹城池就，始觉忘家是保家。
浪说苏公久已仙，岂知翁自厌馀年。雪堂二客能相从，姓字当时惜不传。
隔晨不见便凄凄，禁得抛辞一月啼。暗想个人相伫惯，绣裙时复到屏西。
黄鹂语后麦初熟，鸿雁来时稻正香。但获新仓丰稔足，床头新酿酒盈缸。
沙头新水绿无痕，茆屋孤烟已近村。岭海三年心力倦，卧听春雨上龙门。
人寿百年亲共之，万里客子归未迟。秋风一帆趁鹏翮，清歌不负黄花期。
桃李公门固自奇，南州孺子最追随。未论今日悬陈榻，尚忆当年倒屣时。
玉琴弹罢一灯青，仙鼠飞飞到客庭。道士却能谈肇论，夜深倾听有山灵。
白鹤峰遥月上迟，渔灯芦苇夜参差。湖山最是清深处，永福桥头鹤梦时。
古岸新花开一枝，岸傍花下有分离。莫将罗袖拂花落，便是行人肠断时。
老大初教学道人，鹿皮冠子澹黄裙。后宫歌舞今抛掷，每日焚香事老君。
一自移家禹会村，十年不出草堂门。旧时桑梓今看尽，夜夜九山劳梦䰟。
莫交牵动青猪足，动即炎炎不可扑。鸷兽不欲两头黄，黄即其年天下哭。
生平野性爱林泉，别却林泉已十年。肯信而今图画里，有林泉处即欣然。
幽栖用拙道常存，不向桃花再问源。春色满园关得住，何须白昼掩柴门。
八十沧浪一老翁，芦花江上水连空。世间多少乘除事，良夜月明收钓筒。
晓日银台再上书，相君何日奏丹涂。紫皇有意怜衰老，乞与扬州第五符。
灯前肠痛子瞻诗，宿世他生自可知。邮馆暂来还暂去，莲花聚首是长时。
近时洛社名真率，箪食壶浆取次游。试问西来老朝散，可能同志便相收。
楼船背水鼓声频，杀气连云暗海滨。龙节经年屯虎旅，红旗一旦捲黄巾。
分手花前又几时，旧家相好最相思。才华共爱清如玉，有使题诗寄一枝。
尧舜垂裳恭己时，天然真色复何为。欲知性善无言妙，此处端倪尚可窥。
空庭老树并苍苍，密叶曾经使者霜。南国久无王化及，好留春色比甘棠。
病夫不睡情须怨，老子难眠思却清。况复斗横催角引，梅花烂漫散秋声。
江头微雪北风骗，忆泊武昌舟尾时。潮来浪打船欲破，拥被醉眠人不知。
野处买鸡专报晓，从今不问夜何其。老夫辗转苦无寐，恰似度关初听时。
金屑琵琶刺绣裙，弦弦软语怨昭君。仍年病著屏杯盎，酒兴多于出岫云。
小凿春园浴鹭塘，鹭飞吾意亦俱忘。东庄只是东城土，不道城东别有乡。
朝来报道牡丹开，拚取红纱护锦堆。痴蝶贪香寻不得，绕儿衣袂百千回。
株苓桔梗最为奇，药笼书囊用有时。莫把眼前穷达论，要知良相即良医。
僧中赏隽道林支，傥有斯人见莫迟。远致高情归许掾，更知孙绰最能诗。
万里平沙一聚尘，南飞羽檄北来人。传道五原烽火急，单于昨夜寇新秦。
鹤书东召竟牢辞，一去辞鲸世莫追。会有丹青遗像在，谁将配食季真祠。
杰阁逶迤秋色老，霜林掩映暮峰横。居人自有闲中伴，坐对飞流意不惊。
酴醾潋滟泛觥船，谩说金壶酒似泉。洞口有花应解笑，独醒正自愧时贤。
音容无复见当时，花落深春莺亦悲。今日不堪生死别，相思无路莫相思。
活活声乾落羽翎，分甘砧几委危形。主人肯与封抔土，犹胜当年翳冢青。
天空朔雁不成行，秋色年年似故乡。门掩菊花人独卧，冷风疏雨过重阳。
万树不知霜信至，两厓时见火云升。一就熏蒸聊可喜，久来还想玉壶冰。
莫道水清偏得月，须知水浊亦全天。请看风定波平后，一颗灵珠依旧圆。
莫怪风前玉斝飞，饮酣初喜传花枝。正当北雪消残后，恰直东风料峭时。
张侯诗敏落黄闲，杨丈规摹逼老关。二妙通灵恐仙去，夜窗风雨要防闲。
寒梅冷艳缀轻枝，误认夭桃未放时。盛饰霓裳陪越女，不施粉黛抹胭脂。
人间红叶去无踪，膏沐谁为百草容。霜杰同时谥贞秀，抗衡惟许老蟠龙。
青溪访道凌烟曙，王子仙成已飞去。更值空山雷雨时，云林薄暮归何处。
残灯无焰影憧憧，人世心形两自降。借问梅花何处落，春风吹到读书窗。
将军桥畔女仙家，年与钟馗宴与花。欲度世人无妙诀，睡长留日住檐牙。
陆机不听华亭鹤，张翰还思吴郡鲈。何似故人无一事，菊花时节独携壶。
三年不到上人家，目断晨烟与暮霞。急遣寄声堂下水，便来洗眼看天花。
下车日日欲登台，直到重阳始一来。好对江山拚酩酊，此怀能得几时开。
西苑池台驾幸时，内家朱毂尽陪随。满宫学士多题咏，不减词臣应制时。
愁眉此日为君开，谁道岭南无雁回。邂逅江南逢驿使，龙涎风味敌官梅。
半岳摧峰怜二谢，孤坟宿草已蒙茸。自叹蔡邕今老矣，铭言独不愧林宗。
新年芳草恋春晖，梦里还家愿不违。岭上白云回首近，缁尘犹未染莱衣。
暮春风景初三日，流世光阴半百年。欲作闲游无好伴，半江惆怅却回船。
下山云雨上山晴，谁道山云亦有情。却似道人心一片，无来无去又无生。
懒把黄花插满头，正缘老大见花羞。年来颇恨儒冠误，好倩西风吹去休。
少年耽句千篇在，老境忘言半偈无。失喜因君还绝倒，但惊寒雀费隋珠。
村南村北此宵同，好景难消一老翁。在处恐妨年少乐，踏歌归去月明中。
风定泉花当涧响，雨馀山色入楼多。老僧灭却心头火，一榻松阴养太和。
风清六道净车前，天语飞传解闭廛。四海为家真此日，闾阎稽首见青天。
人间机巧厌相亲，南道吾今有主人。谁与清游联此辔，吕兄孺子最真醇。
汉家争道孝文明，左右临朝问亦轻。绛灌但知谗贾谊，可思流汗愧陈平。
汗血曾收野战功，沙场千里疾如风。只今老去无筋力，卧向斜阳碧草中。
才及中年便买山，山中何事可怡颜。当时白傅登临眼，物色浑归几案间。
挟才胜德世所薄，宁我负人天可欺。士之言行苟如此，圣经贤传将奚为。
甲子题诗入洞扃，山灵于我得无情。北风浩浩吹云幕，五老欣欣举手迎。
庵在深村翠岭坳，狂风捲尽屋头茅。断椽破壁何时理，卧看松阴月转梢。
天目岩前涧水声，绝崖荒径少人行。等闲会取楞严首，云散天空月自明。
草木偃时龙入洞，鸟乌噪处虎行冈。大贤出处须惊俗，伊尹如何五就汤。
世间何事不潸然，得失人情命不延。适向蔡家厅上饮，回头已见一千年。
好山当户四无邻，似是秦时采药人。千百年间天地里，不多不少一闲身。
自知妾貌殊今昔，不是君心有爱憎。尚想年时恩幸倍，内园同辇妾亲曾。
昼日承明独静居，怡情闲把画图披。坐看四序璿玑转，并是风调雨顺时。
野外萧条灯火稀，空江孤艇暂相依。年荒触目俱堪骇，隔岸燎原驱虎归。
渡驴渡马已多时，踏断何妨入水泥。赡部洲人争弄险，要渠知有截流机。
几年惆怅荔枝红，妇荐孙擎寿媪翁。我亦得归无此乐，弟兄相对小灯笼。
广寒世界仙家种，金粟如来佛国花。多谢高人分惠我，一枝和月到山家。
去去扁舟对晚晖，晴和直欲减绵衣。风来一阵芦花过，祗道春残柳絮飞。
分明路入茶山去，唤起昏昏嗜睡翁。共笑翁来已差晚，珍芽秀甲老秋风。
花落花开人世梦，衰荣闲事且持杯。春风底事轻摇落，何似从来不要开。
此卷题来墨未乾，诗才如此古今难。山翁肉眼何劳见，请与人间道眼看。
跋马望君秋暮时，君来何后菊花期。斋中故有金铃酒，犹可篱边倒接䍠。
洞口桃花下碧池，凌云赋就及当时。甘棠仰止垂高荫，文运新兴政在兹。
西畴新买数塍田，便扫空囷俟有年。欲坐瓜庵吹豆叶，风翻黄浪麦秋天。
恶业相从十五年，未尝蹉口教参禅。而今年老心孤甚，三十乌藤趁上船。
多少邦人意惨凄，出郊云淡楚天低。马头渐指淮东去，回望孤城落照西。
白雪相将一尺深，碧油窗合夜沈沈。党家更有人如玉，犹道春寒入绣衾。
万年枝下昔同趋，三事行中半已无。路自长沙忽相见，共惊双鬓别来殊。
莫怪频过有酒家，多情长是惜年华。春风堪赏还堪恨，才见开花又落花。
翻因憔悴识容姿，病到披离好自持。欲订同心愁决绝，花开风里不多时。
门居地僻无来辙，新绿新荷新笋时。珍重情怀尚能赋，为搜言句和成诗。
陈桥一夜柘袍黄，天下都无鼾睡床。赢得坠驴闲老子，为君眠断白云乡。
气全自可忘忧患，心动安能敌死生。若论老人真受用，已多稗饭与藜羹。
一啸霜林叶尽飞，白云终古独无依。山中五老长相待，何事秋深尚不归。
蟾宫扃禁几重深，故识云踪更远寻。隐约看图犹似梦，可应还动少年心。
山中松柏几经春，壁上龟蛇妙入神。羽士相看笑相语，使君老似去年人。
朽株难倚暖风吹，一日萌芽亦有时。试上高楼南北望，无私春力少人知。
舟去舟还秋半时，孤花细草雨霏霏。怪来诗句无清思，不见沙头双鹤飞。
与君他语自差殊，独爱交财是丈夫。愿见年年生日会，老来活计尚关渠。
诛茅投老卜栖迟，云雨相翻岂易知。夜鹤晓猿休怅望，回车复路可无时。
一树秋风啼老乌，钟山猿鹤近何如。六经不载青苗法，不识当时读甚书。
春风桃叶复桃根，相妒封姨似少恩。无限乱红随水去，人闲何处觅仙源。
老境于吾渐不佳，一生拗性旧秋崖。笑人煮箦何时熟，生啖青青竹一排。
横路枯松挂古藤，几年踏雪到来曾。偶看虎迹间人迹，知是长眉赤脚僧。
徐市楼船入紫烟，咸阳宫殿梦三泉。华山云白青松老，却笑秦皇不得仙。
发叹虞姬势已穷，乌江此夕丧英雄。当时若也知天命，佐汉应居第一功。
冬日迎暄此未宜，苦吟那对朔风时。祇夸砌下留残雪，不看檐间斗柄垂。
九逵埃壒点人衣，踏土何如踏浪儿。烂熳溪头千树玉，风蓑月笛兴阑时。
朝发铜陵暮扬子，年年白浪江中归。江人收身苦宜早，一生却向江中老。
用功事上实根源，三省真传入道门。理即是心随事显，事能尽理始心存。
自怜一点不揩磨，开眼还同合眼过。莫道浑家全淈𣸩，瞒他些子看如何。
十尺荆榛峡口涛，千年遗搆蜀云高。堂成莫话幽忧事，列座王杨尽彩毫。
空山宿雨涨前溪，芳草连云欲渡时。落日人心急星火，招招舟子更来迟。
崇天门下听宣赦，万姓欢呼万岁声。岂独罪人蒙大宥，普天率土尽关情。
不归无补乞归难，白发萧疏不耐寒。又办肩舆扶老病，将随翠辇渡桑乾。
苟能用力可充微，一息昏忘功便亏。老矣方知深自警，几番茅塞径之蹊。
公馆萧条早放衙，牡丹今在别人家。子期去后知音少，犹有离弦寄伯牙。
九峰溪上郁嵯峨，洞口阴阴长薜萝。闻道仙成猿亦去，石床丹灶碧苔多。
数年来往于南鹿，酒到诗成情转亲。鹏翼喜君才得路，春风更不话离情。
东园夜凉歌竹枝，人影月色两参差。天高鹤背露花落，恰似玉郎清笑时。
多君访我到洪州，白首还能赋壮游。自有神仙在人世，何须方外问丹丘。
牙旗风软马萧萧，渭水归来气更豪。想得龙沙西北道，际天秋草黑山高。
采蕨东山趁月归，不妨清露湿荷衣。到家小犬迎人吠，老妇携儿候竹扉。
一声一恨在涂泥，虽有清操未有知。待化羽衣吟露日，世人方信饮泉时。
一寸归心酒得知，门前官道是危机。道傍也有人归去，不似先生真个归。
千金犯险脱旃裘，谁料南冠反见雠。记取小西门外事，年年上巳哭江头。
长堤高下望无穷，遏住潮头不敢东。护得咸田千万顷，至今村落庆年丰。
梅将喜信自天来，光动书楼趁暖开。花比去年真个好，一齐欣送我侬回。
同宗同道同官署，金石交情三纪周。建安有子真龙种，惭愧吾家犬彘流。
门前车马竞飞驰，等是槐安未寐时。何似阿怜歌此曲，一卮随分得伸眉。
苍玉生苔浸绿波，新篁老木散枝柯。徒劳人世歌招隐，淡荡东风野兴多。
□□□□送行人，山水清音益怆神。莫惜少留题石□，□□□□□红尘。
今日天涯同一笑，当年泽畔共长吟。还朝未复中台职，报主长存国士心。
小筑园亭浅布沙，十年为尔养丹砂。飞鸣饮啄皆随意，莫羡乘轩富贵家。
香南山上侨居日，金凤桥西小憩时。虚阁明窗清昼永，云笺留字更留诗。
道家仪用此巾衣，师外曾闻更拜谁。何故尧夫须用拜，安知人不是吾师。
明时牧马总名䯄，江北江南十万家。太仆年年亲选贡，肯教神骏困盐车。
玉雪缤纷数丈花，石湖老子极称夸。渠侬不是琴台女，那得生来傍酒家。
霜晴却见湖山好，境静方知日月长。陶令醉多难入社，时来采菊饮秋香。
崇兰深寄北山幽，何日追随得自由。下石向来多卖友，断金投老得良俦。
道乡千古一清风，雪壁银钩墨尚浓。若爱殿前苍玉佩，断无身后碧纱笼。
道人元不霍山住，十六年来才两度。今遇端山特地来，闲名知被人添注。
秋入山篱叶正丹，老天浑误作花看。不知宋玉今何似，雁欲来时霜正寒。
烟草凄迷八月秋，荒村络纬戒衣裘。道人大欠修行力，平地闲生尔许愁。
老欲留春不用忙，却愁花发送春光。山头红绽难为媾，年少才高忆谢庄。
长丝袅娜拂溪垂，乳絮风吹漠漠飞。全惜东风与为主，年年先占得韶晖。
闻道仙家有玉楼，翠厓丹壁绕芳洲。寻春拟约商岩叟，一度花开十度游。
不分西津亭下石，二年输与白鸥眠。而今更恨申居士，占断旁边著钓船。
未见浑如曾识面，素心宁为俗尘缁。故人天上来千里，正是清风拂面时。
戎鼙声里冷云秋，投老难堪此段愁。说似旁人都不管，待凭书劄到并州。
字画依稀古老钱，火中埋没几团圆。休言转眼全无用，买断鳌峰不夜天。
正当老辈过从日，况值高秋摇落天。一把黄花一樽酒，故人西去又经年。
内园昨夜报花开，中外喧传玉辇来。遥望红妆撩乱处，人人争献万年杯。
茫茫衰草与云平，斗气千年不复明。惟有多情篷上月，相随客子过丰城。
事业文章满汗青，白头归去世缘轻。双溪水绕苍松下，唯读楞伽一卷经。
老卢曾见老黄梅，一首长廊落韵诗。既是同坑无异土，家私莫与路人知。
山石支桥险似梯，下窥流水净无泥。水边多少垂杨树，著个黄鹂来上啼。
时傍邻舟向日吟，天涯忽动故园心。始知一失钟生耳，宜绝当年伯氏琴。
名实于人不可诬，马牛我亦受人呼。世间物化多难晓，谁谓此君为此奴。
十年树底折香葩，蔌蔌浮光弄晓霞。只恨无情是风雨，直将红片入西家。
华扁烦君远寄将，溪藤犹带墨花香。行人拭目知多少，蓬荜从今倍有光。
东风吹月下长汀，窗外鸡号天猝明。时有诸生来问字，隔江犹听讲书声。
塞诏东来淝水滨，时情惟望秉陶钧。将军一阵为功业，忍见沙场百战人。
苍苍终日锁春愁，欲去回翔更少留。传说王家饲燕女，今朝珠报始知由。
明帝天姿可禹汤，周公不梦梦空王。当年紫绶金章客，何德何功坐太常。
羸躯抱疾时时剧，白发乘衰日日增。净扫东窗读周易，笑人投老欲依僧。
荡胸云气接空冥，齐鲁阴阴未了青。不见当时封禅处，紫烟红雾满云亭。
茫茫羲驭亿千年，驻景何人出世缘。非我尽迷生死地，于君欲问后先天。
骊龙睡后珠元在，仙鹤行时步又轻。方寸莹然无一事，水声来似玉琴声。
偎岩傍水我甘老，垂手入廛公正时。异日归来同粥饭，折铛不用倩人提。
君来井邑笑烘烘，君去萧条迥不同。似说攀辕如昨日，可怜身老长儿童。
垂杨风雨小楼寒，宋玉秋词不忍看。万里青山无处隐，可怜投老客长安。
花草重重涧壑春，卜居秖欲谢嚣尘。道逢谷口耕云客，莫是当年郑子真。
一江如鼎鱼龙沸，我欲逃生何所之。今古兴亡有同恨，乾陵火照奉天时。
寻舟欲出更逡巡，香菌初生暑畏人。不识顶湖山下露，风花还有去年春。
未从花下醉清曛，忽忆东风动茜裙。已按公诗知节候，来年相访在春分。
子真谷口成深隐，少谷柴门故自开。药裹书签蒙不理，海鸥江鹳日相回。
地居京界足亲知，倩借寻常无歇时。但看车前牛领上，十家皮没五家皮。
城上啼乌起夜阑，琐窗风度落梅寒。一年端正元宵月，可惜匆匆客里看。
棋局当窗笑语清，雁行云阵各纵横。缃帘疏簟无人见，庭鹤时惊落子声。
隔岸青山拥翠螺，野禽啼处夕阳多。汉庭累下徵贤诏，未许先生老钓蓑。
仲秋四日雁横天，闭户垂帷意已便。方叹今年时候早，夜深风雨更凄然。
杯酒无缘接旧欢，空将书尺问平安。要君知我诗成处，落日西风正倚阑。
生来便唤白头公，名物相依偶此同。满地东风自春色，非关临老入花丛。
几年学道住瑶京，邂逅相逢慰我情。琳馆别来将半载，梦中犹忆紫箫声。
岂是交亲向我疏，老慵自爱闭门居。近来渐喜知闻断，免恼嵇康索报书。
书收鼠啮犹堪读，柿拾鸦残亦自甜。动念不如姑省事，智谋老健恐难兼。
樵得田头二麦归，做成饼饵饱妻儿。农家喜有耘田本，接到籼禾稻熟时。
雪柏霜松不记年，从教千尺郁参天。迩来灌莽丰茸甚，画史难回造化权。
清风披拂藓苔痕，洞里仙乡万古春。有路尽通尘世客，来游何独是三人。
万里长城十载寒，归心日夜忆乡关。何时归到文溪上，自坐鱼台弄钓竿。
亭亭古干对沧浪，雨洗风飘老吹香。晚岁何人同寂寞，水西我有读书堂。
三月正当三十日，馀春零落入风尘。闲过岁月不知老，失却莺花转觉贫。
雁过天南菊又开，故乡抛了十年来。可怜乱后皆无定，梦过寒江却自回。
洛阳家世邢郎子，间止逍遥自在身。病肺秋来定苏眚，可能乘兴到沙津。
千百饥民走渡河，为闻齐鲁麦苗多。不知亦被连年旱，了却公私有几何。
去年今日常种竹，今年此日还添栽。岂论传舍不吾有，但愿清阴遗后来。
梦断香消四十年，沈园柳老不吹绵。此身行作稽山土，犹吊遗踪一泫然。
深林不减筼筜谷，乱影都归丈八沟。最爱长竿如绿玉，何年去上钓鱼舟。
多病山人能放旷，忘缘居士解逍遥。蒲团叠足清相向，谁道云林胜市朝。
帝泽如天草木春，三朝旷典一时新。微臣欲献中兴颂，愿比尧封祝圣人。
照眼春光烂不收，江亭一雨欲成秋。道人不是闲莺蝶，肯为阴晴一日愁。
百年鬓发春风晚，十二阑干落照微。多事钱塘江上水，送人离别送人归。
七十年中一一加，弄珠滩上事堪夸。碧油幢下闻啼鸟，千日招还上汉槎。
鼻中出入一毫端，不论春温与夏寒。十二时间无别法，只将心事转天盘。
都督吴钩月并悬，中丞长铗字龙泉。相逢莫道延津事，且诵庄生第几篇。
乍雨乍晴寒食候，半花半蕊山矾香。老农甚喜天意好，日暖今年不冻秧。
闰月推移定几时，花晨上巳两持疑。六年民物遭聋瞽，天地茫茫竟莫知。
儒衣僧帽道人鞋，天下青山骨可埋。若说向时豪杰处，五陵鞍马洛阳街。
一枕春眠到日斜，梦回喜对小山茶。道人赠我岁寒种，不是寻常儿女花。
故国溪山病里还，半生心事语人难。床头旧有匡时疏，不许旁人来借看。
宁亲展墓望乡庐，我又封章达帝居。昭代用人遗逸少，重来从事莫踌躇。
如簧巧啭最高枝，苑树青归万缕丝。玉辇不来春又老，声声诉与落花知。
怪底雪花今岁少，东君聚巧入壶春。老夫只学龟藏六，未羡梢头首面新。
山前山后雪漫漫，输与田夫野老看。驿路自知荆棘甚，一枝远赠故人难。
数树山花草舍东，想公系马落残红。那知老子耶溪上，正泛朝南暮北风。
翩翩鹤羽拂重云，仙乐嘈嘈世未闻。一虎借骑何处去，定应月下访茅君。
英英白云在天际，一度看来一惘然。膝下彩衣何日着，明朝花甲又经年。
汉江东下洞庭寒，赋客登楼把酒看。莫道烟波千万里，春鸿飞处是长安。
当垆一曲竹枝歌，肠断江南奈尔何。游子未归春又老，夜来风雨落花多。
雪点颠狂乱送春，穿帘透幕若相亲。年年三月西陵渡，愁杀轻舟度水人。
白沙波底石苔青，水草摇摇自在生。红日半竿人世闹，倚阑亭上晓风轻。
昨夜从君歌竹枝，醒来不记曲中词。徘徊独望西泠岸，正是潮平月落时。
僻野山居世外林，纵禽逐兔古松阴。同行赳赳皆人杰，他日公侯寄腹心。
后皇开山祗树林，直布大地皆黄金。朱甍矗起云天丽，翠木环围石道阴。
兄弟当年七业兴，精神如鹤齿如冰。升沈存没今如许，且作随堂粥饭僧。
沉香亭北梦魂赊，惊见祥云七宝车。穷孟尝君空好客，病维摩老不禁花。
天明野外劝农回，又向城头辟旧莱。才欲关门看宋拓，忽闻吏报老僧来。
一曲沧浪两叶舟，杖藜二老足清游。何当借取谢家屐，直上东山最上头。
猖狂战国古神仙，曳尾泥涂老更安。厌世乘云人不见，空坟聊复葬衣冠。
一坐藜床五十年，幼安当膝处皆穿。古人冷淡今人笑，累褥重茵自在眠。
玉堂著句转春风，诸老从前亦寓忠。谁为君王供帖子，丁宁绮语不须工。
积刚自许挟浮云，拂拭平生欲佩君。匣古年侵春晕涩，忍随人课割铅勋。
铅汞相传世所希，丹砂玉质雪为衣。朦胧只在君家舍，日日君看君不知。
几度相思入梦频，镜中金翠李夫人。暂时会面终相异，白水青山空复春。
门外大风都不起，窗前卷书净于水。匡庐道士上清来，吹笛数声月明里。
明知曰空具足器，向里得时无不是。及至归来放下时，笑倒南山老鳖鼻。
年来两鬓雪萧萧，懒把黄金带系腰。拟向江南寻旧隐，白云庄上狎渔樵。
生事终年在水乡，龙钟双袖鬓如霜。于今不耐矶头坐，闲弄儿孙卧草堂。
去年冰雪梅开晚，立春半月始见花。只今至后未五日，南枝已破两三丫。
圣人初政日方升，独立台端仗老成。一道歌谣听不尽，须知四海望升平。
但将饭向无心碗，自有人扶折脚铛。不用重寻旧巢穴，胡蜂窠挂万年藤。
人生第一莫多情，眼看仙花结不成。为报两京才子道，好将诗句哭温卿。
叠叠青山叠叠林，风松石涧自成琴。个中迥与世尘隔，试问入山深未深。
最是东风管别离，年年吹发绿杨枝。行人去日曾攀折，每到春来有所思。
石磴连云暮霭霏，翠微深杳玉泉飞。溪回寂静尘踪少，惟许山人共采薇。
虽发齐兵未不臣，问时何用便销魂。一生才勇都纤小，可怪区区扫相门。
早岁从徵住药坊，老来纳禄返江乡。闽湖战处君还记，多少征人请异方。
照返烟溪树影斜，千山含翠暮云遮。年来已自多愁绪，古道无人更落花。
纱幮纹簟北窗眠，只道清声比管弦。谁念夕阳官道里，几多客旅听凄然。
袅袅垂虹跨紫霄，彩云深处路迢迢。少年倘遂男儿志，何必乘车过此桥。
唐时贤士今何在，晋代青松独此存。往事悠悠何处问，金鸡山色又黄昏。
客里相从意最亲，高歌快饮见天真。明年去学潘怀县，满县栽花做好春。
老子平生与竹群，清风洒濯胜三熏。江郎定自兴不浅，共打僧门寻此君。
姑苏城下别兵前，水北云南事可怜。一纸书来开不得，伤心犹恐说当年。
一生坚守居延操，历尽间关见老成。菊噀晚香松傲雪，短筇扶瘦日寻盟。
黄云四合角声哀，擐甲先登烽火台。十道控弦齐落马，幕中宾客上功来。
不得中行必也狂，三三两两舞雩行。铿然舍瑟春风里，吟弄千年调转长。
雨后沙虚古岸崩，水风霜气夜棱棱。冷烟粘柳蝉声老，高塔晴来独自登。
大费家声星斗垂，乃翁名迹世人知。平生于此辞无愧，不减东京有道碑。
千峰诘曲夹松湍，石激波萦走迅滩。秪道孤帆天际转，那知明月峡中看。
落尽残红绿满枝，青青如豆酿酸时。佳人摘得新尝怯，一点春愁锁画眉。
醉中送首悲刘胤，食里迷唇吊马流。江左当年何所恃，邺中白雁合封侯。
惆怅朝阳午又斜，剩栽桃李学仙家。花开花落人如旧，谁道容颜不及花。
少年如玉在缁林，此去皋亭落叶深。寺近海门潮上处，水中孤月是禅心。
皇家科目喜宏开，试比抽拈不择才。多少官人无着处，不知能得几人来。
帝捧瑶觞玉座前，彩衣三世祝尧年。天皇八十一万岁，休说庄椿两八千。
浴蚕才罢喂蚕忙，朝暮蓬头去采桑。辛苦得丝了租税，终年祗著布衣裳。
穷谷经春不识花，新松老柏自攲斜。慇勤更上山头望，白下城中有几家。
笔稀秋老墨花春，散作烟云段段新。闻有清诗心便渴，径烦珍字写西宾。
莲花冠子道人衣，日侍君王宴紫徽。花开不知人已去，年年斗绿与争绯。
□凉唤起酒醒人，听雨更阑得句新。儿子远来作生□，□□□十六年身。
喧喧道路多歌谣，河北将军尽入朝。始是乾坤王室正，却交江汉客魂销。
尽道灭翁今灭门，那知灭字塞乾坤。道渠已灭不曾灭，总不是渠真子孙。
别院笙歌别是春，芙蓉屏障隔风尘。玉鱼金钥年年在，鹦鹉笼中解唤人。
紫粉笔含尖火燄，红胭脂染小莲花。芳情乡思知多少，恼得山僧悔出家。
乌巾袅脚锦袍襕，供奉新来进押班。从此便应闲日少，玉除轮日侍天颜。
已负数年红画烛，更辜双带绣香球。白苹洲上风烟好，扶病须□到后筹。
行过山边又水边，眼中非树即寒泉。囊琴谩道樵青抱，流水高山不在弦。
凤凰飞去听箫韶，燕雀群飞想见嘲。记取旧时栖止处，莫教鹰隼误来巢。
犀角先尝四月红，青黄相杂未冰融。留君少住看全熟，夏至千林火齐同。
投老持竿柳外村，尺书久不抵修门。料应下榻从容日，自说通家好子孙。
堂后堂前竹与梅，老人多半手亲栽。何时更作闲花草，亦遣群芳次第开。
下车谁问百年人，定过桃源一问津。无侮老成存古训，扬清激浊道之神。
满面风霜道上儿，钳衔口角甲生肌。幽人只有高眠兴，雪拥柴门了不知。
白头纷壤复年年，未见浮生可释肩。入手屠苏虽在后，耽心烦苦却居前。
载得蛾眉共五湖，风流应是阿甄如。越王不作曹瞒语，杀贼今年正为渠。
前年送君空江上，张帆正值西风起。今日西风君未归，茫茫只见空江水。
因甚年来可作诗，奈何人老又春归。流莺不忍花离披，啼到黄昏犹自啼。
五季干戈乱似麻，慵将醒眼阅年华。齁齁一觉华山里，谁问春开几度花。
世乱无缘觅一官，区区菽水愧承欢。百年风木悲何极，夜夜皋鱼泣未乾。
凭轩时见白云行，霜入长江万丈清。逐客今年缘底事，村村箫鼓报秋成。
下视群山尽子孙，孤高直与月轮分。善财不用别峰觅，只此休时见德云。
阳台石下水离离，梦阁犹传故老知。千载神游竟何往，满江明月照荒祠。
长桥低岸好相逢，多折偏怜落客踪。遥望白云溪路滑，几枝残雪老孤峰。
罗浮千树老龙骧，四百高峰散古香。多病江南无驿使，两枝乘雨到林堂。
少年浑欲不胜衣，丰下如今带十围。他日飞扬未轻料，卜居终欲近郊扉。
关陜喉襟在必争，一呼谁敢抗前旌。华阴父老头如雪，解道黄河此日清。
非关长孺恋中郎，补阙真心老更长。禁闼未容趋狗马，十年官阁卧淮阳。
邻斋秋酿熟多时，况是天涯九日期。苜蓿满盘花满径，莫令京洛贵人知。
香拈一线傍峰头，海色山光共劝酬。莫道开元无眼孔，天留声迹重潮州。
年年春色报公知，不与天涯驿使期。我是平章风物主，可知东阁见君时。
当年此种外家分，归载琅玕笑市人。外氏凋零吾渐老，寒泉千载哭青春。
画栋云消夜气清，宫前沟水作秋声。如何醒得吴王醉，多少花枝压禁城。
一声镊子噪秋蝉，门内老僧惊昼眠。毫发尽时髦发在，夕阳芳草自芊芊。
去岁曾吟怨别诗，今春醉赏又参差。洛城虽是归来晚，趁得姚黄正发时。
净名庵下灵岩路，峻壁层崖倚半空。我爱老僧年八十，一生长住翠微中。
忙忙业识老丰干，鼓舌摇唇总自瞒。纵踞虎头取虎尾，衲僧门下管窥斑。
忆昔江湖听雨眠，翩翩归雁度春前。数株古木依茅舍，老去何年踏钓船。
莫问居人溺与逃，破篱敧屋宿渔舠。中庭老树秋风后，鹳鹤将雏夺鹊巢。
六花飞舞满长安，古寺楼台白玉攒。长眉老僧见客语，两年秋雪就中寒。
傲睨须知古有秦，却将黔首等微尘。当时虚上峰头望，不见桃源避世人。
远望不见大厓山，君家兄弟果皆难。不知风动今多少，也到先生掌握间。
汉时水占十万顷，官寺民居皆浊河。岂必九渠亡故道，直缘穿凿用功多。
早时走马夜探丸，新血模糊著锦鞍。背地杀人酬郭解，当场说剑笑燕丹。
绵山夕照墨云驰，疑似当年纵火时。抱玉卞和双刖足，古今不独介之推。
风骚一脉苦难知，媲白抽黄世不疑。沈谢诸人声律起，千年无复性情诗。
振袖街前晓色晴，天风吹马日边行。两傍古树排牙立，一路幽禽喝道声。
八荒同宇混车书，一视那知更有渠。凭轼自应由砥道，径蹊无处问归与。
云中珠翠压鳌头，雉尾双双护冕旒。圣主经年少巡幸，春来方睹属车游。
畏景如焚客路尘，寂寥山店独吟身。多情唯有别时月，低傍茅檐巧趁人。
绿柳红葵满宪台，几陪簪笏共徘徊。昨朝一别长官去，直到新年院里来。
几年奔走趁槐黄，两脚红尘驿路长。梦破邯郸成独笑，半生回首只空忙。
古今世态本无穷，只在千红万紫中。他日肯将调鼎意，白头分付各春风。
十里荆溪溪上梅，故人几日寄诗来。相应载酒裴回次，忆我去年同此杯。
探梅人似放鱼人，只道梅稍粉未匀。不向村姑钗上见，那知虚负一年春。
春风送客翻愁客，客路逢春不当春。寄语莺声休便老，天涯犹有未归人。
给园光景无边际，趺坐西窗日落时。欲识当时黄面老，莫将色相等闲窥。
楠塘惠我河洛数，乃是易道之精微。圣贤出处元无异，独自焚香对伏羲。
虚庭罗雀砌生苔，紫燕穿帘似见猜。开尽碧桃凝伫久，麻姑书信几时来。
先生留落岁时多，气涌如山不易磨。却学幽人陶靖节，正缘三径起弦歌。
苏武霜旌辞汉关，李陵沙漠去无还。旧时亦有金闺泪，何似今朝尔别颜。
溪上寒云落日虚，青山绕屋树扶疏。抱琴高士纷纷出，从此林泉少隐居。
十年骑马走西东，两鬓秋霜落镜中。安得拂衣寻旧隐，草楼高处听松风。
拥骑年时忆往来，旧时行处半莓苔。山云勒驾应频笑，又是江南勾当回。
谁道搀抢出夜分，钟山王气五龙文。登坛不用观风角，飞檄端能静海氛。
炎官火伞罩中区，病老低垂气不苏。难学孙儿频饮冷，时将冰水洗霜须。
主善为师道正隆，宣尼此意正无穷。如何后代相师者，不及巫医与百工。
仙苑春风几奏名，三千年实结初成。曾将一点枝头血，换得灵云两眼睛。
新妆冉冉出空波，翠羽矜妍妒绮罗。为寄洛川神女道，陈王词赋思如何。
花木还依旧径栽，春园不惜为谁开。几多民俗熙熙乐，似到老聃台上来。
春风消息问梅花，冰雪那禁老岁华。有约玉人终不到，凭谁觅得画图夸。
京城百万开新籴，官价空低市价高。闻道达官多大屋，转输无乃役夫劳。
千嶂松风百嶂云，春山行遍此寻君。林园花尽逢人少，赖有莺声到处闻。
岂必江山尊两赋，苏公乘兴偶留思。我今曰抱黄州想，既到何如未到时。
何处人登庾亮楼，痴云特地妒中秋。不堪羁客多愁思，谁道嫦娥也解愁。
此君老节已苍苍，犹解飘翩引凤凰。若个龙孙能似玉，他年会见拂云长。
几年身在水云间，愈见花边下语难。犹有故人相慰藉，西山载酒未盟寒。
白雉闻经向此山，转身来伴老僧闲。大都见善能开悟，天上人间任往还。
休论暮四同朝四，且说前三与后三。造物戏人无足较，老禅深处要重参。
苦语熏心不易忘，它时闻教我为详。须知令尹多仁术，寔自严君有义方。
心酬万事好深惟，来不须迎去莫随。天理面前还仔细，梦醒休似梦酣时。
醵酒成欢似旅酬，偶然解后得英游。却因乐极生良感，今夜蟾光照几州。
琴台书榭绿阴深，杖履时时隔水寻。闲过永明湖上看，几家桃李自成阴。
深隐犹疑世上闻，桃花还泄洞中春。当时不得渔人入，将谓人问几世秦。
播谷栽桑复执麻，全凭雨露作人家。世间惟有心须霁，一片浮云不可遮。
年来不把紫箫吹，玉指掺掺弄素辉。一自征人渡辽去，唯有清风动妾衣。
凤吹鸾舆向戚姬，满朝无策定倾危。直须致得商山老，能遣君王意自移。
黄尘鞍马夕阳边，不到桐川十二年。万事只多新白发，虚名何日赋归田。
丹丘遗老旧词臣，历代图书鉴赏频。闲却玉堂挥翰手，墨池染出凤毛新。
楼外西山日脚低，萸觞新唱缕金衣。十年为客秋风里，空负黄花几赋归。
青草池边绿树枝，晴空白日飏游丝。湘帘半捲飞花入，正是午风吹客时。
春到东篱花亦知，红桃白李更当时。东风自领芳菲去，也为秋香作意吹。
君方扫雪收松子，我已开榛得茯苓。为问何如插杨柳，明年飞絮作浮萍。
寒食花枝插满头，茜裙青袂几扁舟。一年一度游山寺，不上灵岩即虎丘。
有怀冉水柳司马，更忆浯溪元道州。仕宦两公俱落莫，斯文千古共传流。
争道先生百世师，富春山麓起崇祠。残碑尚刻希文记，终有廉贪立懦时。
山中面壁已多年，涧草嵓花总入禅。日暮凉风何处起，却吹松子落僧前。
五年花下醉骑行，临卖回头嘶一声。项籍顾骓犹解叹，乐天别骆岂无情。
三山掺别是前年，除夜还家翁已仙。少小知怜今老矣，每因得句辄潸然。
九日年丰狱讼稀，望君同醉乐无涯。樽前慰我区区意，只得登高一首诗。
湘罗碧绕二妃祠，双冢峨峨傍水湄。姻旧平生情不浅，何时为草丽牲碑。
亚尹故居经几主，只因君住有诗情。夜吟邻叟闻惆怅，七八年来无此声。
城上风光莺语乱，城下烟波春拍岸。绿杨芳草几时休，泪眼愁肠先已断。
句恋清奇体益卑，辞工靡丽气还萎。要知玉振金声处，广乐钧天万舞时。
楚楚仙裳澹染缁，耐寒宜瘦不宜肥。莫言无子调商鼎，卿相当年有黑衣。
年来知我不如公，日日相思恨不逢。君若见时须问我，为言老子已龙钟。
小时所学老何如，自诧西河不记洙。曾子斯言讥背本，祇今犹足警吾徒。
雨引莓苔上短垣，流泉无恙自涓涓。不如归去来兮好，百世闻风只杜鹃。
压枝梅子大于钱，惭愧春光又一年。亭午无人初破睡，杜鹃啼在柳梢边。
老人醉墨走蛇虬，风露潇潇数叶秋。无复驼囊盛马乳，却教图画忆凉州。
野客年来百事休，也怜歌板去难留。若为化作沿江柳，直管莺声到岸头。
淮南二十四桥月，马上时时梦见之。想得扬州醉年少，正围红袖写乌丝。
病嗟酒户年年减，老觉尘机渐渐深。饮罢醒馀更惆怅，不如闲事不经心。
忍冻骑驴早得春，寻香索句不无神。直将风格和花老，肯与林逋作后尘。
迎时上下本谋身，身老难禁物态新。到得朱金为我乐，却嫌人笑我知津。
九衢终日见南山，名利何人肯掩关。唯有吾师达真理，坐看霜树老云间。
天帝金钱货不还，二灵长隔绛河间。终年织锦成何用，泪洒支机石尽斑。
野老门前社树青，社公无酒眼醒醒。春泥二月无人上，尽作城头筑土丁。
西山重叠护燕台，凤舞龙飞势自回。鸟道千寻天上落，孤城一片日边开。
木叶初飞夫去时，家家连夜办征衣。关河只在淮南北，未著寒衣可得归。
妇姑纺绩夜阑时，月落车寒手转迟。应愧西邻歌舞散，酒酣春梦绕深帷。
鹤归华表几千年，鸡犬随丹尽上天。开遍碧桃春不老，千岩万壑锁苍烟。
王孙宝马七香车，不似吟鞭跨蹇驴。少待绿阴青子下，与君扶杖转鸣渠。
人生长短无百岁，八十五年行九分。堪笑痴翁作黠计，欲将绳子系浮云。
步寻芳草坐班荆，照眼林泉动客情。安得长年专一壑，北窗高卧更何营。
灯火幽窗拟对谈，十年不到二龙潭。白云吹作山前雨，应报高僧不在庵。
喜为名山添好人，万重云水自由身。世间梦尽都知幻，只有元初一念真。
风雨正开棠棣枝，尘埃复隔老莱衣。南北分人心欲碎，不堪频望白云飞。
常恐清吟不疗时，软弓轻剑学兵书。君今得句攲纱帢，马上功名更莫疏。
四灵殁后谁知己，惟有清香满旧枝。头白山僧犹爱客，为曾亲见老师时。
谪在人闲凡几年，诗中豪杰酒中仙。不因采石江头月，那得骑鲸去上天。
生杀循环本自然，可堪肃肃出乎天。休嗟物理易彫瘁，好看西成报有年。
飘飘亭观贴云浮，知是蓬瀛第几洲。天子焦劳游乐少，池台鱼鸟自悠悠。
桐州彩棒暂宣威，首辟萱堂上寿卮。堂上慈颜笑还语，老莱文采愧吾儿。
篮舆晓上小琳宫，夔子江山指顾中。道士手栽山上柏，身犹未老干凌空。
晚天寒雨上滩时，他已扬舲我尚迟。自是樯低帆幅少，溪风终不两般吹。
山豆花开野菊秋，隔林茅屋是丹丘。客来问道惟摇手，随意清泉绕屋流。
中夜起坐万感集，有时颠倒著衣裳。病身最觉风露冷，离思杳如关塞长。
少年辛苦事犁锄，刚厌青山绕故居。老觉华堂无意味，却须时到野人庐。
妻子相宽亦偶然，老人何用许悲煎。沉忧若解令人死，何至相疏十八年。
东篱黄菊主人栽，客未归时菊未开。今日移床就花卧，呼童且莫扫苍苔。
十日山寒雨不休，仆其痡矣得无愁。老夫自爱归程好，肯为春泥怨鹁鸠。
四檐寒雨滴秋声，醉起重挑背壁灯。世事不穷身不定，令人闲忆虎溪僧。
记得仙人教下棋，应酬玄处在先知。错教费尽红尘力，犹有临终悔著时。
袅袅枯藤淡绛葩，夤缘直上照残霞。老僧不作依栖想，将谓青松自有花。
手斧当年自画河，圣人微意不求多。如何王蔡忘前事，可谓贪他却著他。
强梳蓬鬓整斜冠，夜听步虚山月寒。缩地往来无定所，洞天谁道却归难。
我在龙潭直下居，西来应不少双鱼。故人南浦如相忆，为寄平安尺素书。
鳞皴一块烂枯柴，几见春风长绿苔。岂谓先生也相许，驴年决定放花开。
几年持节道途间，骢马遥遥意气闲。况有青山随处好，料来诗思未应阑。
年年踏雪探梅开，二月今年始见梅。从此逢春心转懒，小诗不拟觅花裁。
省垣东畔至公堂，十五年前战艺场。饱食大官无补报，两科来此校文章。
秦关老月几亏盈，长照诗人白发明。一死一生沤起灭，未应于此见交情。
独抱余酲似病眠，急呼三百旧青钱。绿杨影里萧萧雨，望断同时载酒船。
暖风雀舌闹芳丛，出焙封题献至公。梅麓自来调鼎手，暂时勺水听松风。
金仙何日至西方，七宝林开古豫章。见说自焚三昧火，至今时现玉毫光。
人道春寒早系舟，楚山一夜雨浏浏。此生削迹江边路，嫩绿纷红只自愁。
七年三上春官日，各赋诗篇送我行。今日蠹鱼生满纸，主人依旧一儒生。
重门寂寂锁香云，雨滴空阶坐夜分。老去微之风调在，折来何处与双文。
白日歌声满大荒，于今斯道属辽阳。翻嫌李白归来早，不得长吟向夜郎。
黄云翻尽水平田，时有农耕破晓烟。热气渐深牛易喘，不须辛苦更加鞭。
苍虬紫气动星辰，谁辩雌雄匣里新。神物有期终自合，一时雷雨满延津。
清晓宫中献彩丝，盘龙结凤斗新奇。欲教嫔御知勤俭，闲说当年茧馆仪。
秦地城池二百年，何期如此贱田园。一顷麦苗硕伍米，三间堂屋二千钱。
白头归舍意如何，贺处无穷吊亦多。左降去时裴相宅，旧来车马几人过。
闷见戈鋋匝四溟，恨无奇策救生灵。如何饮酒得长醉，直到太平时节醒。
几多亲爱在人间，上彻霞梯会却还。须是蓬瀛长买得，一家同占作家山。
东邻贳酒劳西邻，百日方闲一日身。莫笑田家欢乐少，汉家天子尚忧贫。
虚窗午夜月朦胧，推枕萧然百念空。更问幽人洗心法，二年魂梦水声中。
银杯厌世已仙去，春草催诗寻梦来。日暮砧声捣衣急，夜凉月色挽船回。
道人笔力与春争，五彩都将墨染成。新浴羽毛犹更葺，似疑颜色未分明。
巨浪打翻高岸石，狂风吹折古松枝。渔郎要整丝纶钓，好待风恬浪息时。
白葛乌纱称老农，溪南溪北水车风。稻头的皪粘朝露，步入明珠翠网中。
绣衮貂冠举世荣，阴功难报本难名。令公清德流无尽，依旧秦淮绕故城。
伊洛渊源世所宗，高谈性理半雷同。若无上蔡除根力，远隔程门一万重。
几年不解向沧洲，矰缴曾伤质转幽。端倚主人怜采色，要随鹓鹭濯清流。
新春皓薄晓钟声，残烛晶荧守岁檠。年向白驹光里度，诗随蓝尾酒中成。
秋露春风各自妍，幽香并到雨华前。道人不是骚愁客，惯读南华第二篇。
山下方塘一镜开，主人高兴满池台。中秋好月重阳菊，问道谁家送酒来。
几树桃花洞口开，春风遥送谪仙来。不知天地何年老，醉吸山泉当酒杯。
灵岩深锁旧离宫，香井琴台辇路通。池上花饶西子醉，屧声时向画廊东。
城里今年热异常，出城萧寺未全凉。发毛吹尽人间暑，除是芙蕖十里香。
由来南巷独甘贫，季老徒夸眼有神。未暇相烦展高栋，方图种德效前人。
短棹归来月满川，洞云多在水声边。悔将白日淹尘土，坐对青松阅岁年。
五桂森森覆棘垣，燕山遗事至今存。清风百代陶彭泽，谁问当年五柳门。
分香卖履事堪悲，枉用机心至死时。犹恐一身归未定，多堆黄土使人疑。
耿耿江湖意不忘，频年草疏奏明光。行台夏日看时物，最爱葵花向太阳。
雪楼高傍㟙湖𣸣，消渴频年卧白云。问得儿驹留草在，教人翻恨卓文君。
重阳已过二十日，残菊才存三四枝。对酒插花君勿笑，从来不解入时宜。
春暖秋凉自不难，梅花何爱雪边看。自知不及尧夫老，今日梁塘是大寒。
红尘海里懒低颜，石路迢遥入乱山。拟向云边种黄独，几时容我屋三间。
面面溪山列秀容，鹿眠芳草鹤巢松。登临不倦时乘兴，直上云峰十二重。
紫燕双双掠水滨，绿杨袅袅不胜春。朱门华屋知多少，认得谁家是主人。
青管演纶都已竭，文楸争道恨非高。辄将花苑先春茗，聊代山中堕月毫。
我屋南窗风更清，时逢仙鹤竹间鸣。凭谁传与当途者，何不就阴怀好声。
罗绮深宫二十年，更持桃李向谁妍。人生只合梁园死，金水河头好墓田。
宋朝栈道接烟霄，今日荒蹊没断桥。花洞蛮歌喧逻口，竹房僧梵落山腰。
雅淡风光近上元，迎神箫鼓自年年。客行不趁花灯市，月满寒江水拍天。
身如蚕老已三眠，一茧何妨自裹缠。豆饭藜羹支永日，槿篱竹屋送馀年。
震天金鼓动辕门，稽颡胡儿首尽髡。倒瓮椎牛齐醉饱，欢呼难报汉朝恩。
潮去潮来怒未平，蕲王庙口客心惊。天风不断黄天荡，知是当年战鼓声。
文敏曾祛太庙祠，一时祛去广人疑。如今妖怪寰区满，争得斯人一扫之。
曲槛回廊备四时，晓烟夕月尽相宜。群山端为开图障，江水直堪变酒池。
惠连群从总能诗，一夜霜风凋玉芝。丛菊两开他日泪，欲欢无复似当时。
笋舆遥自响塘归，故里欢迎逐夕晖。青灯绿酒绵绵话，总念桑榆见面稀。
律回岁晚冰霜少，春到人间草木知。便觉眼前生意满，东风吹水绿参差。
净室归来自冷冰，矜持笔砚更非能。假令一笑人间事，大似当年碧眼僧。
旧闻但觉生米矶，新游更见黄连石。石边矶上有轩窗，万里一时来咫尺。
一揖天官籍姓名，半年归计杳难成。夜来梦觉篷窗冷，枕底惊闻汴水声。
雪糁酴醾压树香，松花蔌蔌堕轻黄。牛冈西路归来晚，时有乌鸢舞夕阳。
柳阴日日系渔舟，渔妇渔翁尽白头。树已半枯人亦老，更堪落叶几番秋。
苏小坟前柳似烟，秋千人静夕阳天。独骑款段寻诗去，懒逐看花众少年。
万叠云山未得归，寂寥心许老卢知。江城雨雪书名纸，不谒鸿儒更谒谁。
海门东去片帆归，却傍三山开钓矶。人间物色那能见，空向青天望少微。
形容落魄犹须酒，疾病因寻久废诗。忽见闻郎七字句，却如王谢少年时。
清心玉映五铢衣，可是朱颜有愠羝。为道皋兰秋月下，流苏帐底见明妃。
我师一出几何年，闻欲东归未有缘。何日扶藜能过我，湖山深处共谈禅。
十五年前号畏途，祇今开辟尽田庐。分明总是辛卿赐，谁信兜鍪出裤襦。
泛宅浮家一叶间，长年绿水又青山。若为不使兼能赋，始信天公到此悭。
金黍琼浆忽到前，方知相近吊湘天。客中寂寞堪骚屈，暖熟风光出老禅。
暖风迟日柳初含，顾影看身又自惭。何事明朝独惆怅，杏花时节在江南。
旧友年来不作疏，华灯乃肯寄蜗庐。宁知此老萧条甚，二尺檠前正读书。
论心一载便千秋，不向今人不古求。馀子中原俱碌碌，丈夫世上未悠悠。
八表同昏江换陆，孤山今日又花时。感时溅泪无人见，只有当年杜老知。
几年梦想到亲闱，身逐行云万里飞。苕水未殊沂上乐，春风无负舞雩归。
冬尽风霜只薄寒，人将雨雪卜新年。痴儿不问丰凶事，但快茆檐炙背眠。
黄山楼上望黄山，水石云霞未得攀。三十六峰应笑我，纷纷尘事几时闲。
远水平林翠绕城，秋来风雨动离情。玉泉千尺梧桐树，月下时闻落叶声。
入夏林端荔子新，开尊时与故人亲。有时笑傲苍松下，闲看红尘得意人。
谱中不见见屏中，正与花王雅目同。别驾破荒吟好句，少陵诗里擘轻红。
流花桥上踏春还，回首荣华薤露间。一片冰心堪内映，宁愁时俗薄朱颜。
俗离岩洞欲拿云，造化难窥幻与真。木马嘶风尤会道，况缘天作更通神。
美人曾寄红珊瑚，相见仍投明月珠。十五秦城偿不得，老夫无计且卢胡。
十五年前杨柳条，轻阴绿遍单家桥。而今髡尽如僧老，却怪行人鬓早彫。
宣元社稷等沉沦，不了昌明道子身。夺得桓苻二贼手，付与赵牙张贵人。
巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
洛阳冠盖称仁里，司马归来两鬓疏。回首十年天上梦，数行鹓鹭近何如。
有子见知真西山，有孙又把桂枝攀。堂前萱草年年绿，庆事天公定不悭。
已闻天语下恩纶，何事时清有逐臣。真处不妨看到幻，幻中原不碍吾真。
九日滩头不可移，九滩一日尚嫌迟。何须频问程多少，路上行人口是碑。
东风庭院夕阳天，恨绿愁红又一年。春自要归花自落，莫将芳事怨啼鹃。
周天火候至幽显，运动抽添尽有时。气候何须分八节，只防片饷失毫厘。
百道飞流向剡飞，高田不歉下田肥。吴人只道吴山好，黄独如拳也救饥。
江风吹雨暗衡门，手碾新茶破睡昏。小饼戏龙供玉食，今年也到浣花村。
柳深莺老暮春天，恭侍慈亲解画船。举首丹徒民万户，共迎和气作丰年。
水流呜咽夜传更，梦里如闻弦上声。却笑当年白司马，青衫泪湿也多情。
火云童树共参差，江水江鸥我不疑。团扇小挥珠汗落，相看只诵去年诗。
倾国从来少并芳，人间那得两巫阳。丹青不解传真态，恐是菱花对晚妆。
家近桐江旧钓台，凤林何日暂归来。平生章子如相问，道我山中日闭斋。
唯庵无住老禅人，一坐中间远世纷。不讨毗耶方丈饭，应思雨满北山云。
敦叙堂前坐不辞，交南时雨有王师。清泠池阁无丝竹，还胜鸣皋送客时。
断桥之西石桥北，忘世忘年寄幽独。千仞干云险绝攀，瘦影何时落横幅。
梅萼才开已乱飞，清香时被好风吹。苦无疏影横斜句，空作主人惆怅诗。
巧剪金英似欲飞，恍疑平世凤来仪。嘉名独冠群花首，底事君王尚未知。
新向金阶奏罢兵，长安县里绕池行。喜欢得伴山僧宿，看雪吟诗直到明。
瘦马春城曙色分，长年奔走愧移文。几时黄鹤山房下，松火茶铛煮白云。
只道春风闭掖廷，朝来绾结髻鬟新。蛾眉不是专君宠，试触君衣鹦鹉嗔。
数口团栾舟作屋，四时温饱水为田。人来或问行藏事，不说桐江与渭川。
松枝落落骨栾栾，风动寒泉更好看。湖上幽居故相近，他年曾此赋斯干。
分明仙种隔寻常，时逐薰风送粉香。芸馆槐亭清绝处，大胜艳冶与浓妆。
一痕春草绿含滋，满目风波听竹枝。多少两京贤相业，江都独有仲舒祠。
梦里风涛海上山，尽披心力济时艰。岂知平洛加殊礼，一夕音从阃外还。
击碎珊瑚五色枝，锦笺写就谪仙诗。公庭早起人初集，正似陶公布屑时。
一棚新架白云端，四达天风九夏寒。野性惯随樵牧侣，时时来此独危冠。
不御铅华似洛妃，清虚全与道相宜。月明何处回仙驾，独立沙头尔许时。
满城桑柘长春风，不数河阳一县红。莫道鸳鸾终枳棘，又看万里共冥鸿。
抱琴不作王门客，晋代高风只此人。故老底须三上疏，竹林诸子未天真。
兵火寥寥百室存，空江自抱白家村。旧时杨器无人识，草没三郎古庙门。
吕氏强梁嗣子柔，我于天性岂恩雠。南军不袒左边袖，四老安刘是灭刘。
风鸣槁叶未辞枝，雨湿疏梅欲弄姿。地下一阳应蹀躞，世间浑未有人知。
阿阁三阶敌井干，宫墙十仞逼云端。故留残雪侵春事，欲伴孤篁老岁寒。
紫气南来第一关，道人家在白云间。山门深锁无人到，流水落花春昼闲。
石桥分水晓香台，门掩疏钟昼不开。曾是木樨花下客，年年今日又重来。
华表千年化鹤归，归来言语亦成诗。当时城郭人民句，想见如今更可悲。
箧里残花色尚明，分明世事隔前生。坐来不觉西窗暗，飞尽寒梅雪未晴。
白日桥边白字碑，康王神道定为谁。路傍借问无人识，自滴村醪酹藓龟。
千山摇落万林空，数点黄花酒盏中。半破接䍠谁耐管，已将身世付西风。
蒲团未有祖师意，洗钵何曾识赵州。万里空归君解否，老胡端为我能留。
静中风月静中身，不见长安市上尘。自分封侯无骨相，只应终老作闲人。
百年佳会几今宵，脉脉相看一水遥。漫道天孙解专巧，却教鸟鹊为成桥。
花意知君改外台，乱红飞尽见苍苔。纵教颜色明年在，前度刘郎肯再来。
五云缥缈护檐牙，不是寻常富贵家。树树风蝉凉意足，衣巾时复堕槐花。
掩映双鬟绣扇新，当时相见各青春。傍人细语亲听得，道是神仙会里人。
山中石涧正冰冷，愁绝江梅满树花。王节随晴尚能句，幽怀无复怨年华。
一冈邑屋旧河滩，却望河身百里间。涌土涨沙漫白道，天成桥石在高山。
年大飘零馘已黄，野麋难复厕鸳行。山名一径通天目，便欲看云老是乡。
函谷关头紫气浓，独教关尹喜相逢。如何道德五千字，不载周家藏室中。
万壑松声吹泬寥，一松飞作一天桥。嗟君老作黄山客，独采松花不我招。
尔祖丹青似辋川，草书团扇世争传。今君妙写沧洲趣，待诏风流在目前。
老石山苔手自治，爱闲诗最与山宜。园官莫惜频来往，破费春风又几时。
与郎欢笑隔新年，阿姊传呼聚夜筵。羞近市桥灯烛走，画船移傍后门前。
收拾从来古锦囊，今知老将敌难当。囊中尚有毛锥子，花底樽前作战场。
双陆翻腾品格新，屡赢由彩岂由人。坐中时有全娇态，才见频输特地嗔。
桑溪竹圃路团团，门巷都非少日看。送客棹船频借问，向来江面是阑干。
玄宫不著幻尘愁，荏苒韶光户外流。传得长生龙虎诀，凤笙吹老白频秋。
白云堆里数峰深，多谢时人拨草寻。便欲出头来合伴，恐违当日住山心。
自愧端平村宰相，今为安晚野堂翁。君恩全付闲身世，山水从容一笑中。
秋风想已治归装，吾亦扁舟具碧湘。世味祇应谙历遍，何如兄弟对方床。
一曲刘郎发棹歌，欢情未已奈悲何。只今回首空陈迹，依旧秋风卷素波。
重来啧啧两街人，惭愧无功及吏民。正是去年平贼后，椎牛酾酒满春城。
少游醉卧古藤下，谁与愁眉唱一杯。解作江南断肠句，只今唯有贺方回。
山东征客几时归，榆荚成钱草似衣。政自羁愁无着处，马头忽见雉双飞。
天道谁云自杳冥，须知孝行可通灵。亲安不在医和术，只在儿心一念诚。
故人来诵故人诗，千里秋风致远思。回首太行何处是，乱山红叶雁来时。
柳媚莺娇斗早春，长门风景一时新。自从春去无消息，孤负长门作赋人。
荔子矶头隔藕花，凫翁队里尽渔家。前溪钓伴时相访，门外垂杨系短槎。
秦虢风流本一家，丰枝秾叶映双花。欲分妍丑都无处，夹道游人空叹嗟。
无才惭曳殿门裾，珍味频尝玉馔馀。解道侧生风味好，惜非梁苑马相如。
黄公学画如学仙，老兔夜浴箕筲泉。直欲移山超北海，不劳炼石补青天。
忽惊春色二分空，满地榆钱逐晓风。黄四娘家谁敢道，古来唯有杜陵翁。
自有中兴太学来，我公今始拜公台。胚胎元气真难事，五百年间命世才。
杜甫拾遗终老去，陈平户牖岂长贫。达翁言命未为达，安命方知是达人。
半醒半醉一儒巾，黄卷青灯二十春。晚醉鹿鸣君莫讶，龙头还属老成人。
飘零云水足深悲，最是无情泪独垂。人世悠悠知不问，夜台何处访相知。
断尾雄鸡不畏牺，凭依掇祸复何疑。八千里路新州瘴，归骨中原是几时。
白鸟飞飞绿柳长，雨收秋水满横塘。败荷折柄馀残翠，老藕着花留晚香。
茫茫碧海上无天，何处乘槎不是仙。回首汉廷千载矣，令人却忆问津年。
三十年前济水东，诗人曾识蹇驴翁。而今画出推敲势，却恐相逢是梦中。
尧舜慈仁性自然，爱民如子食为天。都门瑞雪深盈尺，彤管应书大有年。
白发刘郎意自悲，桃山还是欲花时。一生漂转成何事，留得玄都数首诗。
忆上西江贡士船，故人把酒意茫然。今年却送南归客，红树秋山怅远天。
女儿三五漾春风，蠲忿忘忧人袖中。谁唱青溪小姑曲，搴芳未过合欢丛。
仙母将雏绕绣裙，画成尽是凤毛群。不知若个思凡世，梦入君家载紫云。
病须药饵亲丹灶，老厌书帷彻绛纱。幸有文殊来见问，更无天女散天花。
前年今日拜文华，疏薄惭叨过宠嘉。谢病曾无一字补，可胜衰眼日添花。
坐遍遐观渌照亭，凉飙了不到檐楹。更登江月还蒸郁，谁道人间夜气清。
三年一去西山云，一见欲别心知熏。劝君且为更上酒，何时得与细论文。
窄衣偏称小腰身，近岁妆梳百样新。旧日宫娃多窃笑，想应曾占惜年春。
携手河桥一惘然，苦将幽思惜流年。西山百里来相访，定泛章江八月船。
同时沈宋称二豪，曾说龙门夺锦袍。我对前流接清唱，泰山轻重于鸿毛。
大道分明绝点尘，何须枯坐始相亲。杖藜日涉溪山趣，便是烟霞物外人。
少读阴符耻未工，青山偃仰渐成翁。人间炎冷都忘尽，听话流年一笑中。
飞云蔼蔼出从龙，遍为山村办岁丰。雨到足时云自敛，有功及物不言功。
须髯如戟老将军，未试平生剑有神。圣世清明疑不用，且将方术济时人。
少年宾客东南盛，金错龙泉手自提。今日萧萧鞍马里，五更趋府候晨鸡。
石梁溪上鸳鸯树，昔年樵斧摧为薪。诗翁赋诗慰不遇，险语至今惊鬼神。
五色云霞剪作衣，长年养得鹤雏肥。伐毛洗髓三千岁，相逐蓬莱顶上飞。
吾子才如千里驹，肯同泛泛水中凫。乘时早取封侯印，莫惮郊原骨已枯。
草草鱼梁枕水低，匆匆小驻濯涟漪。河边服匿多生口，长记轺车放雁时。
峰北幽亭愿证因，他生此地却容身。上方僧在时应到，笑认前衔记写真。
风摧雨蚀大江𣸣，寂寞盘龙百尺根。莫笑支离空老却，五陵烟翠几枝存。
别时容易见时难，渺渺春江送木兰。三叠阳关休唱尽，一声凄楚一心酸。
插向书窗小小瓶，看来看去眼增明。花瓶莟子能多少，占却人间无限情。
连年逆虏断侵凌，圣运当天日正升。顶相如山知美谶，绍隆火德即中兴。
到处相逢是偶然，梦中相对各华颠。还来一醉西湖雨，不见跳珠十五年。
便好时时具小槎，遍游水北水南涯。游时要拣山深处，恐有山人处士家。
乙未阖庐凌楚岁，戊辰勾践破吴时。正如当日乘虚事，三十四年人不知。
白白朱朱手自栽，两年忆著满林开。莫教童稚轻攀折，惜取浓阴待我来。
鸿雁飞时塞草秋，风沙飒飒使人愁。因君为报江南信，苏武天山雪满头。
惨淡龙颜向六军，马嵬山下血沾裙。当时何不弃天子，直抱瑶妃入白云。
吾乡自昔诗人少，委羽先生后有翁。坐客无毡君莫笑，云台有集继家风。
江南江北纸钱飞，处处人家拜冢时。杜宇不禁寒食雨，五更啼血上花枝。
溪岑萦绕红尘外，殿阁攲危翠霭间。我见老僧无一事，老僧更羡白云闲。
看君落笔走云烟，想见新丰醉少年。龙脊旧堆骐骥种，义方今服乃翁贤。
悠悠世路自浮沈，岂问仁贤待物心。最忆过时留宴处，艳歌催酒后亭深。
陟径幽园独杖藜，幽襟默与好风期。欲知何处思君切，正对红团野杏时。
等闲缉缀闲言语，夸向诗人唤作诗。昨日偶拈庄老读，万寻山上一毫厘。
一帘飞水挂云高，半落流杯与药槽。风接寒声人天际，时时散作万松涛。
铁石心肠冰雪颜，逢时亦有好花看。玉堂可有青毡旧，不畏风霜入骨寒。
毡厦鸿儒彯侍缨，百年丰芑燕承平。上方亲述先朝志，黄伞清晨下迩英。
当年公主嫁毡裘，自撷芳兰制此油。燕代古来多绝艳，涂妆今有汉风流。
百媚千娇出浴时，君王凝盼转魂迷。香肌犹恐红绡重，可忍他年践马蹄。
幻住庵前一衲衣，黄杨树老白云飞。师今莫问人间世，只记西来几日归。
一雪才消一雪飞，不留馀白映霏微。何当贳与严陵寿，建武初年守钓矶。
茂弘不用长年悲，淮水东流本与期。一日名驹惊俗眼，奔云老骥敢言衰。
软玉衣裳翡翠环，暖笙初学凤锦蛮。广寒宫阙西风紧，一夜天香满世间。
儿童每见求甘草，道侣相逢话药方。高邮城里寻常去，收得姜芽几许长。
潮平人卧小舟孤，三日船头俗客无。最好向公谈世事，马蹄风雨滑长途。
瘦石枯松写暮秋，清溪一道带云流。纶竿纵有无心得，莫怪游鱼不上钩。
一点关心道即非，到关心处又谁知。渠宗为此犹垂涕，益信傍人不是痴。
苍浪鬓发一衰翁，何事年来到骨穷。魑魅何常居四裔，自怜放逐尚无功。
花开时节趁柔金，冷露繁霜未许侵。况是天香无俗韵，一樽清赏有知音。
貌古如松卧壑秋，虬髯鹤发炯双眸。衰颜未用烦公相，自许书生老不侯。
十九年惟填此中，官几为氏岘碑隆。自惭七载成何许，祗向高楼企德风。
不是书生不阨穷，道穷何所愧于中。贪求贪欲贩夫事，于此不安须彼从。
沂源到此几千年，邹鲁心神在简编。谁识真陵数枝草，青青日夜秀窗前。
神仙上界犹官府，清世闲行有几人。了却盐梅霖雨事，还公林下水边身。
寺前萝径尽荒苔，懒向人间再渡杯。阶下双松今百尺，青青曾是少年栽。
莫将杨柳轻攀折，人生会少多离别。芍药留残十日春，杜鹃啼破千山月。
大底从头总是悲，就中偏怆筑城词。依然想得初成日，寄出秋山与我时。
一扫园林寂寂空，抱枝蝴蝶尚寻红。摧残老物无人惜，不比穷秋九月风。
人间舟楫舳衔舻，昼贩鱼盐夜采珠。只有小家生意少，载船秋色过南湖。
酒家旧识玄真子，街吏尝随杜牧之。回首昔游堪一笑，暮年茶果祇僧期。
六街灯火竞喧喧，长笛短箫声沸天。老子故无儿女态，一灯清焰称高眠。
诗名旧仰方丰国，句法亲传吕紫微。闻道有儿能世业，师门更向晦庵归。
红尘道上日纷纷，欲效微劳答圣君。寄语乡山须待我，宦情原薄似秋云。
秦开蜀道置金牛，汉水元通星汉流。天子一行遗圣迹，锦城长作帝王州。
活八十年头雪白，啖三百颗面桃红。村南村北无人识，向荔枝边觅此翁。
松陵我亦屡曾经，几欲张帆过洞庭。愿借此诗传善本，教儿诵读醉时听。
讲堂昔日飞三鳣，学馆如今益十龟。文字之神君勿卜，明年春榜印累累。
真功那复叹蒸沙，静笑饥肠日夜哗。老褐不须供茗粥，朝餐吾已办丹霞。
道旁何处折腰多，开府张筵上客过。不忝我曹仙作吏，皇华公署亦张罗。
老军樵采供衣食，官府饥寒痛逼之。贼满四郊无处采，忍闻半日尽逃移。
淅淅天风吹女萝，感时怀抱入秋多。音书望断南来雁，心思虚随东逝波。
米家神俊不可遏，时学欧阳险劲书。只道叔敖无少异，岂知优态未能除。
嗟予意广与才疏，天下何当贮一幮。尽把饥蚊羁海外，却驱一世入华胥。
门掩藤萝岁月老，寂寞龙宫长青草。野人不解悲前朝，行歌互答松阴道。
月落空山闻数声，此时孤馆酒初醒。投人语若似伊泪，口畔血流应始听。
连年栽树未成阴，赪实堆盘慰我心。手把新诗堪永日，休夸法帖送来禽。
绿帷深护黄金粟，妩媚似嫌红粉妆。年来不作广寒梦，喜对孤标时踞床。
表里湖山极目春，据鞍时此避埃尘。苍苍烟树悠悠水，除却王维少画人。
云山咫尺阻同嬉，望断音容天一涯。闻道城居最堪隐，想君为计未全痴。
椽烛炉香夏九旬，二千年事向谁论。人家十万春风里，尽是灵山会上人。
云过千溪月上时，雪芦霜苇冷相依。正缘野性如僧癖，肯为游鱼下钓矶。
牢落江湖几度春，布衣还是旧时贫。晚凉懒过溪头路，只恐沙鸥解笑人。
岁岁桃花水到时，野航客子命如丝。赵侯小试济川手，雪浪翻天不溅伊。
花艳妖娆偏怕雨，柳腰纤弱不禁寒。少年惯见无情思，何况如今病后看。
梦笔生花到枕边，朝来晴稳荷苍天。春秋灾异书将遍，准拟今秋大有年。
古瓷大碗今无有，特地凶年洗出来。满著十分牛乳粥，客思吃尽鬼神猜。
道果天成岂可猜，圆光何处更寻台。性为妙种心为地，况有慈云作雨来。
云暗驺鸣出谷时，一方生齿庇馀辉。知君才业非张翰，莫为鲈鱼有意归。
好山青立县门西，细雨空阶草色齐。镇日督邮来往少，衙回时听竹鸡啼。
秋到山川自童涸，春回草木又勾尖。阴机尽处雷居地，月魄生时日在崦。
老干参天一万株，庐山佳处著浮图。只因买断山中景，破费神龙百斛珠。
画马当年李伯时，长怀鲁直子瞻诗。朝廷□道人才盛，元祐风流再见之。
一树含桃火烁空，而今春献隔离宫。只应壮士忧时泪，洒向枝头点点红。
八千里外寅前夜，六十年间雪后春。对酒莫辞今夕醉，明朝又是岁华新。
不知春向雨中回，只道春光未苦来。老子今晨偶然出，李花全落郑花开。
恰则晴明天又阴，霜风如剑二毛侵。淮城夜雪深多少，不见擒吴奏捷音。
凿出巉岩似镜形，年深剥尽藓痕青。世间更有磨塼者，欲借钳锤与五丁。
金马门前回剑佩，铁牛城下拥旌旗。他时万一为交代，留取甘棠三两枝。
九峰深处是禅关，依旧居人说了然。一句本来男女话，当时应为灌溪传。
儿时曾过济南城，暗算存亡只自惊。四十二年弹指过，却疑行处是前生。
秋来芍药已无枝，老去湖蚕未有丝。古井澄澜乾欲尽，阿谁肠断比红儿。
雩娄西望橐皋出，渐远长安鬓易斑。江上啼猿淮上雁，不知迁客几时还。
渴饮金波数百钟，醉时仗剑指虚空。脚根戏蹑交乾斗，长啸一声天地红。
云门一老未龙钟，七十能登秦望峰。一代遗民在禅寂，袈裟空挂六陵松。
相逢应是澹忘机，坐憩松阴傍钓矶。说尽人间多少事，不知谁是更谁非。
灯火阑珊月色低，少年乘醉马东西。楼头画角声悲壮，又听歌声促晓鸡。
骑吏欢呼不要嗔，二千里外北归人。殷勤自掬曹溪水，净洗先生面上尘。
层楼极目送春回，愁里匆匆把一杯。更有明年寻旧约，先驱还到北枝梅。
记得船窗写夜新，去年今夕念相亲。当轩就是当时月，不见呼侬看月人。
诗社飘零二十年，春官老子复登仙。豫章幸有横枝在，好觅鸾胶续断弦。
触目尽成银世界，置身如在玉壶冰。茫茫大地谁相识，万仞孤峰一个僧。
两意而今惜别离，焚香发愿告神祇。一条彩索双双挂，愿学千年连理枝。
五岭烟霞老葛巾，临行把袂各酸辛。汝归应访吾诸弟，篱下黄花少一人。
老爷不记汝生辰，一见杯盘便是春。兄姊味言儿记取，同胞皆是读书身。
已从春草长闲门，风雨连朝不出村。老妇煎茶烧上锉，故人送酒涤山樽。
曾戒观空与坐禅，惟因唐使说真筌。九年面壁谁能少，秘密先当得祖传。
朔风吹雪下鸡山，烛暗穹庐夜色寒。闻道燕山好消息，晓来驿骑报平安。
蓟门别思草萋萋，五月楼船泊大堤。欲问风流何水部，梅花东阁几时题。
江门老翁曾有梦，长髯遗以一囊山。何似梅花村下月，枝枝堪赠美人还。
闭门多睡少经行，随分匏尊泻独清。庭下若生书带草，前身即是郑康成。
一铃檐角自吟风，两面松篁翠扫空。山卉更藏无尽意，枝头未作去年红。
银河半倚凤皇台，玉酒相传鹦鹉杯。若见君平须借问，仙槎一去几时来。
寒芦淅淅催秋晚，浦雨溟溟忆去年。它日未埋黄土陌，为君重赋补亡篇。
时人惟解爱芳菲，服媚香浓竟莫知。幽卧独怜芳气馥，世间惟有柳州诗。
海宇升平卖剑时，漫劳筋力事东灾。林阴沙际多春草，不羡文身太庙牺。
奕奕流云度太虚，盛陈瓜果望天衢。尝闻刻楮三年久，一夕穿针乞得无。
虎伏猿啼接万峰，坛经犹在讲堂空。当时正果应谁得，潭上深怜蜕骨龙。
去岁寒云久积阴，四郊雪片腊中深。今年一稔民安业，老守区区慰此心。
唐时三月十八雪，况复今年多一旬。万紫千红浑过尽，荼蘼满架与争春。
松柏萧萧御道长，金衣绣袷羽林郎。上陵一曲铙歌动，千骑曾闻从武皇。
小院深沉昼掩扉，薰风注意海榴枝。新诗题罢空归去，不见累累著子时。
七宝薰开万窍风，灵犀一点与天通。婆娑吹动红炉雪，总在清凉世界中。
邂逅清欢屡不期，病来无奈羽觞飞。醉乘篮舆江边去，长伴渔舟月下归。
短柏森森团积雪，疏篁簌簌撼微风。从前不道容斋好，此景而今落梦中。
江上悠悠不见人，十年尘垢梦中身。慇勤为解丁香结，放出枝间自在春。
欲折梅花寄一枝，送君犹觉挂帆迟。巫山巫峡三千里，春雪春风是到时。
三山矶雨列山风，我亦频年强自攻。不负蛟龙竟何事，祇疑身世属江东。
石栏井畔两三枝，滴沥空阶到枕迟。却忆故人湓浦上，蒲亭风雨对床时。
金柈一斛贮槟榔，戏调儿童走欲狂。不谓林间有元亮，念公时在酒中藏。
谁家白练步盈盈，映坐朱颜玉琢成。莫道蒹葭堪并倚，倾城元自重连城。
早岁修辞拟草玄，中年探赜强知天。尔来懒慢太无似，只有楞伽堆案前。
手种疏梅已发妍，今年春色胜常年。一枝清峭临荒岸，输与渔人系钓船。
金鞍玉勒绮罗茵，梦寐何缘到老身。辛苦沤麻补衾铁，谁知布缕又频征。
神武高冠挂急流，老人之事少年谋。江南四百八十寺，处处磨碑待记游。
沧江万顷护朱栏，龙虎千年紫气盘。壑暝香烟藏窈窕，月明笙鹤下高寒。
鹍弦铁拨□札槽，清夜听来调更高。莫把浔阳江上去，弹时司马湿青袍。
南北风尘道路赊，何时驱马到长沙。眼前世事应难定，望里云山总一家。
虎豹鲸鱼一夜擒，湖南湖北动欢心。论功宜并衡山峻，比德还同汉水深。
汨罗近与湘川接，日暮停舟吊屈魂。遗恨万年流不尽，至今光价照乾坤。
立玉干云百尺高，晚年何事困铅刀。看君眉宇真龙种，犹解横身战雪涛。
天将瑞雪洒乾坤，世界浑疑色布银。人说丰年犹细事，边庭先喜荡烟尘。
鹭鸶林到岁寒轩，屈指如今十六年。当日玉虹桥未有，山川祇是旧山川。
红叶纷纷蔽草莱，不辞提斧斲苍苔。断厓斜日无人到，时听樵歌出涧来。
危台老石寄层巅，鹤驾逢迎不记年。今日归来应一笑，山川城郭故依然。
病馀犹著杖藜扶，临水依然一老夫。不用苦烧红蜡烛，桃花解笑白髭须。
又将鞍马送残春，吹尽征衣染尽尘。还是前年旧时候，渭城花柳一番新。
昨日年催白发新，身如麋鹿不知贫。时时亦被群儿笑，赖有南山四老人。
新铸青铜嘉靖年，圣恩频给撰文钱。原非万选词林手，满橐持归一赧然。
槎牙鸟道没人烟，狼虎交横马不前。回首青山藏白蹠，万州城下草连天。
园林再到身犹健，官职全抛梦乍醒。惟有南山与君眼，相逢不改旧时青。
娟娟绝爱似蛾眉，不道光开玉镜迟。蛾眉宛转有数夕，玉镜团圆是阙时。
春色蒙头过去休，偶随山鹿树边留。年年花发无心看，不似今年花更愁。
宫钟能亮野烟疏，却好连村带郭居。欲借武昌楼上月，一观老子兴何如。
白点清霜翠点烟，老枝香叶寄林泉。长材不献明堂用，要待峥嵘化石年。
除却钟山与石城，六朝遗迹问难真。里名只道新名好，不道新名误后人。
南望涵江无尽期，萧条还解忆荆扉。相思岂道音书少，祇为春来雁北飞。
折得寒香日暮归，铜瓶添水养横枝。书窗一夜月初满，却似小溪清浅时。
寂寂寥寥扬子居，云山相对一床书。无人载酒问奇字，自把残编时卷舒。
老原原上卜年翁，感天功业地天聪。流言未信成王悟，悟成全得起禾风。
向来曾管重湖月，五老当门但读书。见说邦人犹感慨，恨予不学蔺相如。
黄河青海入狼烟，汉将胡兵杀气连。安得即时寻魏绛，务农休甲报皇天。
又是登高第二回，功名心事已全灰。此时偿却山灵债，明日放歌归去来。
水流花谢两无情，还到春时别恨生。明月自来还自往，夜深前殿按歌声。
白首归来作老农，丰年里社得过从。劝君莫梗贤侯化，去后思侯未易逢。
三月江头花正开，啼教花片委青苔。若嫌此地非君土，今度归时莫要来。
夕照鹤癯花共瘦，欹斜妖娆不胜寒。洛阳共道花如绣，亦在春深此后看。
省中莫说文书简，开遍杏花浑不知。今日树边骑马过，满衣春雨立多时。
瘦藤十载别康庐，五老山中安稳无。霜后诗禅来访我，为言面目带清臞。
天下军储尽海头，材官郡国遍防秋。若道成功无造伪，岂应屠贾坐封侯。
李密被诛犹不负，文皇顾命更何疑。岂将当日奔亡后，比得他年富贵时。
何必由他不必传，只图无事过年年。谁知一枕难成梦，落日春山树树鹃。
六宫欢笑破春颜，正是君王赐阿环。惆怅龙文千载后，却随秋卉落人间。
天风吹我上层冈，露洒长松六月凉。愿借老僧双白鹤，碧云深处共翱翔。
它日西湖有此僧，年来怕见发鬅鬙。一双眸子清于水，想见新诗我不能。
十年曾已中书淫，嗜酒偏能称赏心。酒债不妨随处有，更谁酬得买书金。
下邽老子扶黄屋，直上澶州城北楼。辽阳铁骑惊相问，旧日巴东野水舟。
泠然我欲御波行，身世由来水上萍。好笑安期空狡狯，犹须赤鲤渡沧溟。
从教节序暗相催，历日尘生懒看来。却是石榴知立夏，年年此日一花开。
晌午鸦鸦响踏车，那边丛薄有人家。老农歇热藤阴下，一树冬青落细花。
帝德于今祀万年，如何遗像托疏椽。凭谁为假丹青手，付与梅仙十万钱。
童蒙发轫最初时，庸圣分岐谨所之。凡百小儿嬉戏事，汝皆鄙俚不须为。
广武山前云色开，千年楚汉已尘埃。时无英雄有竖子，长啸秋风天际来。
野渡无人尽日闲，茅亭斜插乱云间。不知檐外秋多少，一片关仝画里山。
倾囊倒箧皆珍怪，中有如刀两大钱。不是美新能制作，为怜今近一千年。
水色山光绝世尘，长松千尺绕龙鳞。何妨添我青藜杖，俱是蓬莱顶上人。
昆仑山上火星飞，金木相逢坎电时。药到月圆须满秤，急教进火莫蹉迟。
嗟予与子久离群，耳冷心灰百不闻。若对青山谈世事，当须举白便浮君。
已作清时鸟倦飞，杜鹃更劝阿谁归。似嫌住处犹城郭，不解携家隐翠微。
忽然镜里一丝丝，老却英雄不自知。夜半闲来看青史，百年有尽此身危。
闻住金山最上方，江云飘槛海风凉。何时乞得东南守，重拂尘衣入道场。
长柏高楠荫广庭，夜凉人静梦魂清。不知山月几时落，每到晓钟闻雨声。
当年仙令下车时，燕坐鸣琴有所思。不知叶县丹成后，尚见河阳花满枝。
忙里题诗一送春，雨闲风日爱晴匀。他年定有方城梦，万柳厅前阅马人。
七里滩头古木阴，眼空寰海老垂纶。无端钓得刘文叔，却把羊裘污俗尘。
雪晴云散北风寒，楚水吴山道路难。今日送君须尽醉，明朝相忆路漫漫。
白鹭飞边尽古今，萧条鬼冢与神林。故时门巷犹能忆，十载重来白一簪。
万里凉州道李雄，几重辽海到江东。天台更弃金陵去，端有何颜见北风。
破船折棹残蓑笠，石女直钩波上月。方士徒夸铁作金，道人祗要金成铁。
扫成屏障几千春，洗雨吹风转更明。应是天工醉时笔，重重粉墨尚纵横。
钩弋宫中降诞时，却将尧母命门楣。天颜有喜恩偏重，更把金钱赐洗儿。
今日钵囊南去人，当时雕句作新春。更知自昔相逢意，定是他生骨肉亲。
飞蛾扑扑误占灯，火色何人要上腾。我已澹然忘世味，蒲团纸帐只依僧。
方今天下少贞廉，廉有如公岂暂淹。见说东皇思柄用，姓名已向玉瓶拈。
苍龙阙动朝元日，玉笋班齐舞蹈时。枕上忽闻新鼓角，眼中如闪旧旌旗。
两岸山花似雪开，开时莫放艳阳回。明朝携酒犹堪赏，雨涨春流隔往来。
百年蟠木老聱牙，偃蹇春风不肯花。人道心情顽似汝，不须持向我侬夸。
说河不救痴儿渴，砥柱乃障颓波流。庾公楼中三昧手，何时归侍殿西头。
道人巾裹比丘衣，炊黍烹葵尽解肥。无石可留初起牧，有乘专待世亲归。
烛笼西坠敛馀红，谁把新镰挂晓空。此际莫嫌光彩少，也堪邀客酒盈钟。
高堂彩戏寿如山，帘幕春风燕语闲。今日老莱头复雪，庭前依旧舞斑斓。
胸中梨枣光陆离，神泉不竭生华池。期颐岂足为公道，千二百年形不衰。
皓齿君家二八年，歌珠曾许听累然。双眉松子元同味，更唾馀花傍绮筵。
新莺枝上语如丝，似与羁魂诂所思。不用登楼看草色，白苹香散巳多时。
鳞鳞鸳瓦试新霜，斗帐寒轻夜漏长。天上玉麟来瑞世，梦馀奎壁灿星光。
盛饰容仪舍掖庭，岂知妍丑误丹青。不羞见辱单于室，羞见年名作竟宁。
兼程日日促归鞍，期及春灯故国欢。不道章江今夜月，西堂犹隔岭梅看。
绕砌流泉响佩环，翘鸱宫殿隐仙山。老难遍踏山中胜，且看轻云薄雾间。
酒赀长苦欠经营，预给餐钱费水衡。多少如花后屏女，烧金时倩耿先生。
阴耦元归太极中，一圈天地妙无穷。人人各有庖羲眼，莫向成都问老翁。
麑班剥落错古锦，麚角轮囷生肉芝。呦呦谁见呼群态，忆在秋山扈从时。
收功无路去无田，窃食穷城度两年。更作世间儿女态，乱栽花竹养风烟。
衾寒更着痴儿踏，背痒时令丑妇搔。骨肉团栾穷亦好，谁能膏火自煎熬。
朱扉金锁绿如云，雨露恩光草木新。若识九重临幸意，花时人世一般春。
岁暮不知何处宿，深山雪底共围炉。不因满眼儿孙好，那得孤身伴老夫。
姑射仙人绰约容，已无情态向春风。何时学得餐霞法，尽把冰肌换暖红。
彩笔聊拈赋短章，朝来微雨洗年光。山花一树草堂静，啼鸟数声春意长。
出涌金门一黯然，初来犹是绍兴前。都人百万今谁在，惟有西湖似昔年。
炉烟缥缈篆烟长，入户应夸玉署香。却道李花春固好，何郎能赋早春芳。
晓来风色北窗归，一岁几何三月非。谁道时光不作意，晴阴云日半依违。
浙省同年七八人，相思无复更相亲。钱塘江上今宵月，却有清光到海滨。
憔悴容华自监宫，不将纨扇怨秋风。自怜皎洁招时妒，犹奉君恩箧笥中。
霞冠鹤氅一道士，梦半留丹三四粒。云是月华宫里人，掌心微带银波湿。
夜雨翻盆晓未停，看山两眼几时青。不知溪面添多少，水满方池涨绿萍。
傍城三十里芙蕖，怪底繁华浙景无。元是近边农事少，全凭莲藕当官租。
雪云江上语依依，不比寻常恨有违。四十馀年心莫逆，故人如我与君稀。
白雪数拳元自好，老夫门外一江清。沧洲倚杖忽相近，晚日青天吾眼明。
十方三界世尊面，都在东坡掌握中。送与罗浮德长老，携归万窍总号风。
憔悴容华怯对春，寂寥宫殿锁闲门。此身却羡宫中树，不失芳时雨露恩。
夜郎自古流迁客，圣世初投第一人。不是施州肯回首，五溪三峡更谁亲。
翩翩黄蝶不知秋，还伴征人岭外游。最是横经旧时地，寂寥荒草满山愁。
可笑禅流错用心，或思或罢两追寻。穷年费煞精神后，陷入泥途辗转深。
逸少江州刺史归，鸾溪溪上穴方池。此时鹢鹢已堪玩，不待山阴道士遗。
此路经过已十年，重来河水变桑田。西风不尽登临意，又见寒鸦下夕烟。
笼烟朵朵亚枝娇，珍重年年到野桥。稚子候门无客报，白头真负紫霞绡。
犀颅玉颊宁馨子，雾鬓云鬟窈窕娘。三十年前大门日，忆观群戏碧方床。
霜落榆关木叶稀，家音到日尚春衣。衔芦多少南飞雁，不似长征客未归。
严于治齿要如军，治眼当如爱护民。此术尽堪为世用，钓鱼船上岂无人。
不见冶城稽道士，云深无处访仙踪。夜闻老鹤行枯叶，知在秋山第几重。
四月扬州芍药多，先时为别苦风波。还家忽忽惊秋色，独见黄花出短莎。
春睡花枝醉梦回，安排银烛照妆台。苍茫不解东风意，政用此时吹雨来。
东吴霜薄富园蔬，紫芥青菘小雨馀。未说春盘供采撷，老夫汤饼亦时须。
玉柱峰前紫翠堆，道人架竹引泉来。穿云络石无人见，下赴龙门作怒雷。
春来骚意满江干，转蕙风光更泛兰。睡起老禅闲一笑，月明香雪竹窗寒。
诗坛拜将思工部，我已佯狂类万回。赖有江西老尊宿，揭天棒喝待方来。
读罢黄庭倦倚楼，乱云挟雨过湖头。年来无复登临思，闲撚黄花送暮秋。
楚老相逢泪满衣，片名薄宦已知非。他乡不似人间路，应共东流更不归。
庆父哀姜产祸芽，龂龂鲁道可胜嗟。武闱难起无人救，季子来归未足嘉。
宦名生事日悠悠，问道参禅已白头。自笑攀缘犹未断，每逢佳处即迟留。
四十馀番送岁回，百年身世半摧颓。更将四十馀番送，岁定相辞不复来。
闻道飞凫向洛阳，翩翩矫翮度文昌。因声寄意三花树，少室岩前几过香。
苑内萧墙景最幽，一方池阁正新秋。内臣净扫场中地，官里时来步打球。
秋日闲吟秋水篇，是非不到竹林边。年年篱下丛生菊，自倚寒光伴醉眠。
路穷得水欲何为，立马逢人问所之。十里归来同小愒，一鞭南去不逾时。
太守一时留惠爱，诗仙万古自清风。寻常藻绘初何记，终是人心记此翁。
春被山颠与水涯，尽供物料入诗家。陆刘近世升沉异，一为梅花一杏花。
普庵三颂自连拈，寄与提纲本手钳。炉鞴稳时无钝铁，何妨矢上更加尖。
邻鸡午唱静中哗，挟雨苍苔傲落花。已觉星星鬓边出，真成一倍惜年华。
吾身非我底为情，说著尘劳特地惊。五九尽时山更好，涧泉云鸟自春声。
雪底燕歌不可听，千峰不见一峰青。几年心著寒灰死，敲碎他家老瓦瓶。
一幅鹅溪写辋川，高情相许已三年。春风传得平安报，剪与淇园半亩烟。
人言周公来结宇，不知建立何年中。撰词仍是谪御史，残缺欲读嗟难通。
噇饭莫贪香积饭，无尘翻惹六根尘。通身是口通身眼，口眼应须赚世人。
入蜀还吴迹已陈，兰亭道上又逢春。诸君试取吾诗看，何异前身与后身。
谏鼓招言事蔑闻，昧时自鬻更纷纷。胸中著许堤防策，不救危身肯济君。
小时曾学唱伊州，从入朱门迥似羞。今日扁舟泛横渡，临风初得试纤喉。
公事相妨一半春，今朝才得自由身。眼中领略能多少，细雨斜风便妒人。
客鸟倦飞思旧林，裴徊犹恋众花阴。他时相忆双航苇，莫问吴江深不深。
结得茆檐瞰碧溪，闲云之外不同栖。犹嫌未远函关道，正睡刚闻报晓鸡。
种竹主人今白发，题诗客子半青云。北来南去何时了，风月依然只此君。
餐来五内金沙发，自是丹砂世不知。却笑晋时勾漏令，求仙不解种荔枝。
鸢鱼在在领天机，恍惚虚亭独坐时。何处湖山真托迹，晚风凉□□□□。
君来别我还归去，君去重来定几时。此后相思无可寄，相思欲寄莫如诗。
老去难堪痼疾缠，支离甘受众人怜。出门定被将迎困，紧闭风窗听雨眠。
去日相携涉畏涂，归来形影自相扶。倦行小憩荒山道，怕听深丛叫鹧鸪。
宝渊金海是龙宫，水殿长吹夜夜风。何事老龙犹未起，不将霖雨代天工。
浓香透彻泥丸顶，更恼诗肠卒未休。安得此花长不老，尽回四序作清秋。
袅袅江风泛玉台，荔枝香老木瓜开。娥眉不饮杯中酒，日暮阊门野鹿来。
蜀将当年服远夷，至今犹自詟天威。亡夫决胜凭骁勇，却向南中仆旧碑。
念我江西老斲轮，久无漫鼻与挥斤。千金莫买蛾眉笑，留寄溪堂病主人。
少年平步上青天，踪迹希奇每自嫌。今喜衰迟将退步，静思物理始怡然。
不假清虚味道真，至诚志气自如神。微臣辅德知何有，两载深惭备四邻。
黄花弄影日婆娑，一夜秋风百感多。门外红尘深几许，老夫今日坐冬窝。
恼梦初惊月落时，鸡声错听赴朝仪。鹓班散处彤墀晏，记得承恩退食迟。
台山名姝人共悲，杀身千古怨娥眉。不道激湍无独立，桁杨夫婿已全归。
今年四月未闻雷，赤地从何问宿灰。剑戟埋身均是死，生憎逋欠踏门催。
又见街头卖紫茱，老怀扰扰类催租。客来喜得吴江纸，欲写新吟一字无。
谢家华萼聚应难，月满西园似旧看。昏夜尚思游秉烛，谁教见月不为欢。
自别毗陵隔死生，白头未遂岂忘情。当年四鼓读书夜，记得南邻碾子声。
相逢一话即相知，日暮匆匆又别离。君过弼城回首处，冈头是我望君时。
茂苑长洲满地春，吴儿歌舞逐时新。风流百巧花灯手，犹是夫差国里人。
驯扰朱门四五年，毛香足净主人怜。无端咬著亲情客，不得红丝毯上眠。
羽节云旌事已空，旧庵今在最高峰。拂坛不见当时竹，系马犹存旧日松。
百丈岢峨贾客船，张帆打鼓下长川。路人指点几垂泪，江道无来十六年。
仁渐动植露华滋，朱实累累近玉墀。闻道庙堂恩数渥，宰臣新赐荔枝时。
陵坡野菜绿如铺，肤受方期宥老榆。菜少人多挑已尽，有榆从此尽无肤。
柳眼窥春煖欲眠，梅妆点雪斗新妍。一年好处如今是，远滕清明寒食天。
折冲儒墨阵堂堂，书入颜杨鸿雁行。胸中元自有丘壑，故作老木蟠风霜。
甲第人家万木犀，著忙曾看盛开时。日长小院差深静，时遣轻风破一枝。
好音惟恐隔深树，一听恶声共弹罗。啼鸟亦知随世变，鸦鸣何少鹊何多。
来时积雨没平原，去路鸣虫秋正繁。桂树花开如有兴，紫骝嘶过孝王园。
相别南雄五载馀，相逢惟赠白沙书。书中多少喃喃话，祇是心真便自如。
带雨看时意始真，谁家院落故藏春。不须更待溶溶月，鬓影香传缥缈人。
山上晴霞兴彩云，芳菲时节避花繁。分明自有神仙种，不是青旗卖酒村。
清凉亭上几株霜，脱叶难遮夕照光。依旧明年二三月，小童山下看鹅黄。
芒种家家听子规，邀欢何处柳塘西。香风十里嘘长夏，万簇红云酿火齐。
吾道由来贯古今，纤毫不假外推寻。只因疾病呻吟切，识得平生第一心。
天与骚人景物宜，风流嘲戏恰相知。长安道上吟诗罢，笑里骑驴缓勒羁。
不思北省烟霄地，不忆南宫风月天。唯忆静恭杨阁老，小园新雪煖炉前。
沧江初夜雨翻盆，将晓风声战乱云。篱下寒鸡鸣晓苦，老人先起自开门。
月明风细度昭阳，魂梦空劳独夜长。少小入宫歌且舞，娥眉犹未识君王。
或弄瑶琴或酒壶，一人林下已难呼。相逢莫问知几否，九老深山世亦无。
扁舟何处渡长津，水阔烟生不见身。莫向西岩敛高楫，天涯时有暮归人。
对客清谈妙入神，舌乾时与供先春。东州米价北门雁，一语不须来溷人。
汝初髫龀我离乡，今日惊看过我长。老去可堪为汝别，楚云吴树雁行行。
闭门不问门前事，灯火薰天自不知。闻道朝来雪又下，老人今岁未应饥。
田下泉鸣春雨晴，新秧无数已齐生。一年农事从今始，会见西风玉粒成。
相逢初不出相期，笑见熙间喜见眉。总是庐陵老禅客，未询其价已先知。
人生偕老古犹稀，八十相看一与齐。有子有孙家事了，千年双鹤上天梯。
身逐烟波魂自惊，木兰舟上一帆轻。云中有寺在何处，山底宿时闻磬声。
梅花时节屡开樽，欲赠梅花欠可人。今日有人梅样好，迟君同赏雪中春。
十载流离东复西，岁时霜露独凄凄。子规似识终天恨，飞上松梢尽日啼。
鸬鹚滩上看新月，忽忆庭前桂树枝。想见来意应更好，不知何似别家时。
绿叶梢头紫粟攒，离骚经里古秋兰。时人误唤孩儿菊，惟有诗翁解细看。
黄𫛽鹠鸣处处闻，花开时候度重门。啄花莫啄枝头锦，留与东皇覆酒樽。
水蝶岩蜂俱不知，露红凝艳数千枝。山深春晚无人赏，即是杜鹃催落时。
上苑年年占物华，东湖同住水云家。莫言春度芳菲尽，闲闭春风看落花。
杨柳青青夹岸斜，绿苹深处隐渔家。分明一幅桃源景，独少沿流几树花。
乘风六翮泛天池，海上飞还祗自知。何事相关头白早，寸心长绕万年枝。
十亩家园万顷田，稻粱蔬果四时全。有时放棹濯缨去，水满平湖月满天。
闻说仙人岂等闲，年年辟谷炼金丹。虚心尽却玄中览，特假弦歌谒帝坛。
梅山近日风光好，桃叶桃根总可人。自喜暮年多乐事，非君谁与共花茵。
不负朝廷七十年，楼台无地榻萧然。清名当与温公并，只欠河南二顷田。
今年云物风吹雨，山涧关门亦可书。烧叶炉中煖红酒，静听檐溜落阶除。
领来生了合还渠，遗世声名亦赘馀。七十三年无述处，一朝含笑上清虚。
秋空万里净无烟，桦烛韬光月满天。饮罢扁舟每闻笛，老蛟还起舞樽前。
世在阖闾城下住，县壶都市岁年深。传宗况是孙思邈，家有神方直万金。
积善坊中前度饮，谢家诸婢笑扶行。今宵还似当时醉，半夜觉来闻哭声。
道得都来是八成，圣无功用已非灵。凭君谛视丹霞路，依旧云山点点青。
花香历乱瀛洲雪，风色依微阆苑霞。地入幽源疑隔世，人临虚阁似乘槎。
长安初到忆搬家，幼女娇儿共一车。死别生离三十载，老怀争遣不成麻。
茅檐家具尽随身，老妇娇儿日可亲。有梦只寻丘陇去，不须回首问耕人。
一片归心似乱云，逢人时漏话三分。当时若也私谋泄，春梦悠悠郭璞坟。
翩翩笙鹤下瑶池，太一坛前侍宴时。自诧蟠桃经几熟，不妨分惠与邻儿。
不是孤高不爱官，过庭长恐负清欢。一盂菽水还家日，衰俗中间得此难。
宫人晨起靓妆梳，艾叶菖花献颂馀。团扇裁成留不画，应时只乞圣人书。
十年不到吴溪上，闻道禅龛更斩新。得见山中此松老，后来谁是住庵人。
蚕眉鸦鬓缕金衣，折得梅花第几枝。嗅尽馀香不回面，思量何事立多时。
一脉金波唤作泉，孤城小小带疏烟。从容三让登车后，黼黻炎刘四百年。
一别名山十五年，宦情羁思两茫然。故人半作累累冢，只有苍官立道边。
夜深歌酒动江楼，春入高堂鬓里秋。一日承欢宁易得，十年身在凤池头。
酒边无日不团栾，独冷斋中忆旧欢。窗外一株红杏树，三年不得与君看。
荷边弄水一身香，竹里招风满扇凉。道是秋来还日短，秋来闲里日偏长。
廊庙丰姿太逼真，追思言笑转伤神。一时先友凋零尽，不忍重来抚翠珉。
共惜流年留不得，且环流水醉流杯。无情红艳年年盛，不恨凋零却恨开。
铁面禅师骂学诗，为怜虚度太平时。须知十万八千偈，不比人间绝妙辞。
殿前入醉索催茶，玉女传宣赋彩霞。谁道尘缘犹未断，碧桃花下却思家。
蝴蝶飞时雪斗轻，满街撩乱得人惊。欲寻宋子东城去，马畏春泥不敢行。
白雪文章白玉人，见时犹悔别时频。何如潮水皆通海，一令梅花隔远春。
碧鸡银甃锁吴娃，台阁千年属梵家。不见金精化为虎，日斜荒冢乱啼鸦。
小池谁见凿时初，走水南来十里馀。楼上日斜吹暮角，院中人出锁游鱼。
筋骸得似当年否，气血能如旧日无。却喜一般增长处，樽前谈笑有工夫。
一枕双湖意浩然，狂歌酒尽即高眠。吾生久与时相弃，好逐君归作二仙。
道德真文授五千，至人曾忆度关千。金函玉字高皇注，万古神谟日月悬。
女儿溪浅亦生纹，巾子峰低也出云。水定山空何处所，合欢花底拜茅君。
抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
三年为客海东涯，万里罗浮一梦赊。霜月夜寒天地合，开门曾忆看梅花。
世言黄帝华胥境，千古蓁荒孰再游。但解消摇化蝴蝶，不须富贵慕蚍蜉。
八曲砚峰倚碧虚，泉流瀑布世间无。凭谁染就丹青笔，写出芹溪九曲图。
秋日平原看肉飞，千金市骨眼中稀。世间赖有丹青手，韩干丹青又已非。
黑风催云暗湖口，扁舟独系溪头柳。将军爱客情自多，时有青衣来送酒。
夹堤全少露桃红，独许垂杨翠拂空。千古苏仙几曾死，骑鲸时或下亭中。
日夕焚香拜斗南，愿君多寿且多男。戒言阿母传兄弟，只道官家法度严。
年年如燕一还家，又访幽居过水涯。风雨满城春欲暮，山中犹有碧桃花。
天垂古色映柴门，千古传家事具存。此世只除君父外，不曾重受别人恩。
吴兴翰墨人间少，白璧黄金价尽低。今日鸥波亭下路，王孙何处草萋萋。
谁回厄会作民禄，凭君上天厌人欲。要将勋业称貂蝉，世间岂曰无衣六。
诸葛风流举世希，纶巾羽扇凯歌归。将军倘遂明农愿，依旧隆中一布衣。
秋莺呖呖雨如丝，晓入西园独听时。回首绿杨摇落尽，数声还上万年枝。
欲教垂柳匝池台，寻觅长柯处处栽。待得成阴身益老，攀条能有几番来。
弓冶相承每自怜，喜闻能受一经传。春风绿鬓芸香重，何止青云属少年。
碧云缥缈月琳琅，更著岩花当户香。多少风光人不到，主人今夜此山堂。
翠羽长将玉树期，偶然飞下肯多时。翩翩一路岚阴晚，却入青葱宿旧枝。
翩翩凉树小茅堂，揖客柴门去栈长。山外横舟篷不启，谁知世有送迎忙。
玉秀兰芬好弟昆，时来挟册视田园。囷场古木千章合，彷佛秦人避世村。
酒盏酌来须满满，花枝看即落纷纷。莫言三十是年少，百岁三分已一分。
年年不是要悲秋，秋气愁人不自由。谁见江南魂断处，潇湘帝子在眉头。
春坊中允写琼枝，正是园林雪罢时。莫讶相逢易□赠，娟娟冰玉岁寒期。
天门独步踏雄雷，一啸生风万壑来。尔病岂能飞食肉，道心坚未化牛哀。
过尽三山见翠屏，金银𣑽刹接青冥。江心磻石何年化，亦恐飞来是落星。
至人知姓不知名，闻道黄金骨节轻。世上仙方无觅处，欲来西岳事先生。
旌旗海上飐寒烟，南北伤心有岁年。莫道少陵多涕泪，鼓鼙今日是秦川。
花林好住莫憔悴，春至但知依旧春。楼上明年新太守，不妨还是爱花人。
天教尘世换规模，万象忧愁心未孚。一夜苍松须白尽，青山顿觉老头颅。
梦惊鸳瓦落宫墙，殿锁长秋怨夜凉。教授后庭今白发，旧时博士汉披香。
长风万里起沧波，画舫行春喜气多。堪羡道人无一事，浩歌清夜对姮娥。
吴中风物最娇饶，百里春风酒旆摇。往往贵人留骑从，少年丛里贳金貂。
已刻酥花趁腊前，更团蜡糁等春妍。不知天巧能多少，一朵梅花占两年。
膜拜当年未有图，莲花座下顶跏趺。知君五体俱投地，好倩香柑佛指扶。
我怜堂上有慈姑，老凤啾啾喜弄雏。得此左思娇女子，堪令白发日欢娱。
幛地翠烟犹惜晓，乳花小雨却翻晴。去年春恨依前到，先得东风捲入城。
人道秋中明月好，欲邀同赏意如何。华阳洞里秋坛上，今夜清光此处多。
入得春来物物饶，翻思湖上短长桥。去年寒食闲游处，曾把扁舟系柳条。
古寺无风地亦凉，人家难得此修廊。老僧贪说葛藤话，不觉山童上晚香。
白石清泉抛济口，碧幢红旆照河阳。村人都不知时事，犹自呼为处士庄。
道拙才空志不成，错将言语占时名。无端抛却山林乐，换得轩裳底事荣。
杨震幽魂下北邙，关西踪迹遂荒凉。四知美誉留人世，应与乾坤共久长。
鬼谷西来一丈清，三山箕拱慰高情。时平尚欲依王表，南斗逍遥毕此生。
衣法传来几度春，少林堂上悄无闻。两忘养就空兼色，独步西归一片云。
千峰日落客行稀，雾捲东风欲湿衣。树下老猿当涧饮，村边黄犊带禽归。
半世持竿笠泽滨，鬓边留得几茎春。近来白发无公道，暗把黑头饶贵人。
风铁相敲固可鸣，朔兵行夜响行营。如何清世容高卧，翻作幽窗枕上声。
十年跋足走风尘，到处青山是主宾。武姥岩前前夜月，多情何事苦随人。
留君且作片时闲，红药清酤染客颜。莫笑帅厨无可供，案头长满太和山。
自明自灭度方池，熠熠飞来去觉迟。入坐点衣情分熟，纳交元在读书时。
嬴秦世德自飞兼，八百岐周地总兼。直以富强成帝业，岂知豪杰在闾阎。
谁见繁香度牖时，碧天残月映花枝。固应撩我题新句，压倒韦郎宴寝诗。
从今父老不须悲，詹事英名四海知。汉室中兴吴楚破，条侯元是绛侯儿。
踏石窗山一老僧，白云为伴水为朋。通宵只在洞中宿，月上青山便是灯。
滥窃时名负愧多，劳君两辱碧山阿。墨池泮水宵来梦，红树西风寄短歌。
不转空轮转火轮，一番金碧尽成尘。世情若也同烧却，好作瞻风拨草人。
天妃庙前斜日时，女郎歌断彩鸳飞。林花满地瓜船散，城里官人排马归。
尚忆当年废蓼莪，凄然吊影两湘累。那知白日回光处，已傍崦嵫奈尔何。
东仓白昼静城闉，烟火连天豺虎嗔。忽驾回潮趋海道，传呼尽避瘦官人。
卷舒湖水槛前帘，开阖山光舍后檐。幸有湖山供卧起，莫将世味较酸甜。
下篷听雪不见山，推篷见雪山更好。此时兴尽便回舟，何必相逢戴安道。
处士归来旧菊丛，风流千载到于侬。抹藤笑饮登高酒，犹记当年落帽风。
去年曾访林君复，烟水苍茫鹤未归。不似对君横小幅，一枝和雪照柴扉。
撼雨号风太古音，道中岂作买臣吟。火云蒸雨无逃处，乞与行人数亩阴。
梦里犹闻殿下宣，晓云咫尺晋阳天。山河表里藩维壮，乐只邦家忆万年。
四十年前射策人，晚遭明圣宠恩频。宫前手把花枝看，复似琼林醉后春。
广济桥新跨鳄溪，晴波千丈落虹蜺。丰碑深勒蛟龙字，多少行人驻马蹄。
碧天如水月如钩，金露盘高玉殿秋。青鸟潜来报消息，一时西望九花虬。
绿阴深覆草堂凉，老倦抛书觉昼长。尘土不飞髹几净，宝垆亲注水沉香。
昭陵龙去奎文在，万岁灵杉守百神。四十二年真雨露，山川草木至今春。
遁叟高眠石磴云，鸱夷长泛五湖春。争如昼锦延华萼，同作商山四老人。
自出阿房鬌绿云，耻将歌舞乐他人。华阴梦断咸阳远，隔世逢人莫问秦。
孤鸾操罢千山暮，独屿空馀一老吟。留与钓台无限意，铁江江水不如深。
岁月如轮春复春，屈伸何必问苍旻。今年得意看花者，多是前年失意人。
新拜天恩除道会，南平邑里领黄冠。神仙官府无尘到，乔木修篁绕石坛。
老境侵寻上砌苔，自然生意不应栽。便应烈日鳞潜去，能得愁怀几度开。
涧水潺潺声不绝，溪垄茫茫野花发。自去自来人不知，归时唯对空山月。
道人清晓炷炉薰，岚重衣巾湿露痕。课罢楞严经一卷，小窗徙倚候啼猿。
风月无边问荅时，青山活水满吾诗。若除流动天机外，老子平生自不知。
卧病经旬减带围，清樽忘却故人期。莫嫌雪里闲毡帐，作事犹来未合时。
六出飞花入户时，坐看青竹变琼枝。如今好上高楼望，盖尽人间恶路岐。
碧山渺渺隔晴川，古树垂藤锁翠烟。野鹿衔花时隐见，石桥无路访神仙。
又看历日改新元，卦气匆匆过二年。老境尤于光景惜，斜阳时候每茫然。
出门一步便相疏，千里何缘管得渠。笑貌声音等如梦，十年参学在长途。
陇头一夜雪平城，海口潮来水就冰。百岁老人都解说，眼中从小不曾经。
自是中黄第一家，雁来时节傲霜华。如何秋色无人管，移向龙泉道士家。
春来谈笑数追陪，多谢传杯不放杯。醉里狂言应可笑，问春归去几时回。
当年权可气横秋，此日匡山亦雪不。莫恨禅床人寂寂，可论书院鹿呦呦。
茜罗绉薄剪薰风，已自花明蒂亦同。不肯染时轻著色，却将密绿护深红。
碧沙流水漾清溪，溪口时闻谷鸟啼。两岸好山明镜里，扁舟如在越东西。
于越山中谢傅家，旧时池馆似东嘉。继公幽隐经行处，檐卜新开一树花。
行人十步九盘桓，岩壑萦回行路难。忽到商颜最高处，一时挥泪望长安。
谷雨初晴缘涨沟，落花流水共浮浮。东风莫扫榆钱去，为买残春更少留。
当年江上一竿青，老尽羊裘两鬓星。往事成尘遗迹在，石痕齿齿水泠泠。
春思恹恹上黛眉，强来庭下立多时。红颜不及闲花草，也得东风一度吹。
地僻人稀花自妍，世衰学丧道终传。天机妙处人难解，一局闲棋学洞仙。
酒进琼浆脯擘麟，何年重得驻飙轮。仙家日月都如此，莫说蓬莱海有尘。
春波绿处归鸿过，夜月明时飞鹊愁。人去附书将恨寄，莫山云断倚高楼。
南风吹送荔香新，寿酒初开五十春。马齿相看吾更老，白头羡尔倚闾人。
少年场里老诗翁，郭外行吟草色中。踏上蹇驴人尽笑，风流还与据鞍同。
冷风不动水无声，倒影冲融漾太清。公为少留谁会意，且凭诗句作长城。
斜规脉脉霞底去，早凉萧萧林际归。年华摇落适谁怨，伯劳燕子东西飞。
十年踪迹落修门，剩忆西湖菡萏风。今日江城秋浦上，舞绡依约旧相逢。
识得英雄为理贫，果能诛项灭三秦。老增事去方撞斗，羞见沙头澼絖人。
聒聒鸣鸠唤雨来，萧萧寒响滴空阶。不知逐客伤春恨，多少残英点翠苔。
前山日落已栖鸦，老树槎牙竹半遮。沙岸寒雪迷晚眺，祇疑金色界中花。
何处琵琶向月明，粉墙低度晚风清。夜深多少王嫱怨，寥落江州恨未平。
荆扬春冬异风土，江北江南春冬花。跨马出郊时极目，应须美酒送生涯。
两角鸦青双箸红，灵犀一点未曾通。自缘身作延年药，憔悴春风雨露中。
世上浮名总是闲，诗篇何意落人间。乱来无地堪招隐，惟有华阴一片山。
秋凉断是合还家，三伏今年暑倍加。病痛百般营药草，精神一半减菱花。
瑚琏区区只小成，休言果艺与忠清。圣师忘食兼忘老，地久天长日月明。
五峰双涧旧标名，我恨当年去不成。却羡个中人自在，饱看山色听泉声。
绿衣迎拜属车尘，草木曾沾雨露春。三十五年身未死，却为天下最穷人。
桑枣阴阴覆屋庐，门前时驻达官车。主人为爱元非俗，楼上欣看满架书。
扁舟临发更迟迟，无复人间富贵机。却忆少年春试日，月明携卷候彤闱。
日边置论诚深矣，圣处时中乃得之。莫作秋虫促机杼，贫家能有几絇丝。
湘漓二水陇头分，一道飞流出白云。漓水不如湘水好，君行更为吊湘君。
海上名山即虎丘，生公遗迹至今留。当年说法千人坐，曾见岩边石点头。
星流华渚御筵开，五色祥光烛九垓。天乐和鸣仙仗合，侍臣齐进万年杯。
尽道将军意气豪，朔方战罢解征袍。功成自古皆天幸，却笑人间说六韬。
彭泽当年成菊癖，予今亦欲订兰盟。三杯酒向花边泻，一首诗从月下赓。
三千里外思家客，十八滩头上水舟。料得海塘今夜月，故园丝管一时秋。
举酒徵贤且合姻，盘飧野菜斗尝新。阳春有脚今谁是，始觉前朝贵老身。
光禄文章寄小诗，爱闲不是傲当时。扁舟时过西溪曲，端为平居有所思。
偃盖崚嶒解傲霜，虬枝半似攫穹苍。道人惯服青青叶，却讶霞衣带麝黄。
手卷斜抛对小窗，花心两蝶恋斜阳。但知感我伤情处，不道清风恨更长。
讳疾之人每忌医，夫谁有过喜人规。仲由勇义能如此，令闻无穷百世师。
英雄欲立异时名，四体难逃五鼎烹。何事秦车已齑粉，子房和客总全生。
闲说班超有旧居，山横水曲占商于。知君不用磻溪石，乞取终年独钓鱼。
紫陌红芳映日鲜，须臾荣落亦堪怜。长山绝谷青松树，解阅风霜过百年。
不肯低头就世事，亦不作笺与天公。惟须痛饮以醉死，乱山深处听松风。
石屋先生卧白云，年年秋月叹离群。因怜世路多逋客，早为山灵布檄文。
杯酒淋漓话转浓，岭云笼树暮重重。清时投劾非高尚，直道从来世不容。
晚度牂牁赌命滩，滩声鼍吼势回山。长年力尽面如土，嬴得残生一线间。
冶铸求来不记年，贮汤宿火早朝天。如今冷落浑无用，且与鸱夷伴醉眠。
此别重逢未有期，东西相望漫相思。一编管见聊持赠，披阅应同对面时。
水榭风亭处处宜，清尊闲话晚凉时。莫辞醉卧屏山月，他日重过未有期。
山庄一对青青玉，潇洒天然同干生。说与人间好兄弟，时来林下听风声。
乱云翠拥千层盖，拳落时听雨打声。长笛隔江吹晚霁，水光月色两分明。
上殿弹文皎日明，缒城偏见济时情。荆榛满地先高蹈，留与青编世上名。
丹梯百丈挂云门，尺五天高青可扪。劈破琅玕成老石，当年曾共见曾孙。
旧闻老具擅诗声，夜泛钱塘向凤城。今日清游更豪逸，雪花和月带潮生。
闾里苍生苦丈田，尽更新法荷皇天。云边尺一欢呼日，四海讴歌亿万年。
游鱼岂解知人意，孝子精诚一念深。乐事世间如此少，我怀风木只伤心。
老鹤无踪野鸭飞，鸣琴声里画船归。伤心旧日经行地，不独人非物亦非。
□岩峭□色斓斑，云叶烟萝□□鬟。疑有仙琚时会集，唾珠霏屑落人间。
杳霭昏黄夜泊船，鹧鸪声里雨如烟。秋风不见平安信，梦断湘江又十年。
帘外青山隐树林，霎时来看便沉吟。骑声盖色都除尽，唯恨诗情染最深。
风雪梁园笑语频，尊前初共月华新。可怜白首邹枚在，不见当年授简人。
贳酒为欢正未央，黄泉一旦作参商。他时谁作相如诛，更把遗书上建章。
一夕秋风白发生，相思迢递隔重城。前欢往恨分明在，嬴得青楼薄幸名。
呕出心肝只恁狂，清风明月满奚囊。他年会遇君王颜，题在金屏家家香。
远客宁家已刻期，山妻稚子正相思。疏星预报朝来喜，茅店新诗梦觉时。
花时长忆弟兄群，绿岛春杯夜未分。一自梅风辞凤岭，于今柳雪滞鸿云。
北去南来已白头，逢人莫话旧时愁。空余庾岭关前月，犹照渔阳塞外秋。
竹下棠梨花渐稀，白头相对语依依。五陵年少多金弹，莫恋残春忘却飞。
寒星无数月如钩，槁叶呼风入敝裘。人世可怜唯有老，镜中憔悴梦中愁。
软玉肌肤腻粉姿，啼痕彷佛露香垂。一枝低卧苔烟上，似向花房压被时。
红蓝染髓换霜肤，血滴灵芸凝玉壶。莫讶施朱教太赤，入时学得牡丹图。
吴越江南绝壁间，可怜争国似蜗蛮。百年父老陶王化，尚记流传一醉颜。
大汉将军六代人，披星卧雪旧风尘。相看灞上终何姓，忆得云中老鹤身。
宛转回廊漫布金，萧条寒日堕墙阴。门前合抱松千尺，黄鹤不来年已深。
月峰山意何太古，百柞千松挟双庑。归时巷犬无警声，长竹篝灯送明府。
猩血丛丛簇绛裙，一枝雨里手亲分。自知老眼无烦照，乞与鸾鸾插鬓云。
与君同难昔年时，死处空□连与迟。今日覆盆都照尽，此心君却有天知。
老藤横路几星霜，骨相清坚寿自长。敢惮侧巾方可过，折枝为子也何妨。
永定河边一行柳，依依长发故年春。东来西去人情薄，不为清阴减路尘。
龙角犀尖一夜长，为怜刚节不须香。他时截作鲸鳌钓，岂止浓阴覆女墙。
雨洗秋光万井明，风高云破月微生。还家莫道长酣寝，才听鸡声又出行。
藤枕频移触画屏，无憀滋味厌残更。寒鸡且道贪眠著，窗纸如何不肯明。
溶溶聚散霎时间，岂有根株在世凡。料是从龙归洞穴，故应化作此巉岩。
凤凰不一到尼山，独为宣皇不少悭。图画纷纷上麟阁，五年宰相独何颜。
经如造化妙难窥，生长收藏自四时。若语本原澄彻处，寒潭秋月正适宜。
水生浦溆多浮鸭，风急汀洲有断鸿。渺渺江天无限景，一时分付与樵翁。
忆昔鄱阳旅游日，曾听南家争捣衣。今夜重开旧砧杵，当时还见雁南飞。
野草山花夹乱流，桥边旌旆影悠悠。即应要地无人见，可忍开时不出游。
三元凤历当春始，万寿龙卮进御前。彩胜朱幡宜此日，金枝玉叶庆新年。
幽行已办百枝扶，况有溪山近故庐。水碧山光都几许，道人著眼恰无馀。
芳草斜阳步绕池，孤蝉忽叫发高枝。去年忆在南山驿，千树南风乱噪时。
倚床相伴一枝藤，强作春游老不能。花底婵娟诗妩媚，枕中日月睡瞢腾。
谁知北客与春期，乍见山桃一两枝。却忆洛阳行乐处，卖花天气晚晴时。
赐环消息日边来，共贺清朝得俊才。昨晚一天时雨霁，太微光彩射三台。
曾告严陵老钓纶，汉家砥柱有伊人。群公尽逐声华会，岂识维风在富春。
经年不踏鳙溪路，此日重来访旧游。溪上老人今不见，凉风细雨四山秋。
铙吹喧喧济水头，赤旗赪帽引官舟。津亭送客归时晚，可得闲登太白楼。
半年音信望来孤，渐到秋深景自殊。白鹭洲前明月近，不知犹忆老僧无。
湍激清泉舞翠蛟，幽亭跨涧对岩坳。我来憩此观嘉趣，一洗尘襟凡世抛。
世间禊事风流处，镜里云山若画屏。今日会稽王内史，好将宾客醉兰亭。
衡岳去天能几何，一株松下月明多。南极老仙骑鹿过，一瓢斟月两崖歌。
绿酒银灯露未晞，红妆深夜舞明妃。无论车笠他年事，已共咸阳作布衣。
红雾初开上晓霞，共惊风色变年华。香车遥认春雷响，庭雪先开玉树花。
灯事寻常南陌头，烟花簇簇漾中流。今年春色絪缊甚，万怪千祇事冶游。
处处攀条赠远征，栖鸦风景石头城。芳魂岂谓迷乡国，蜀道从来不可行。
旧日三贤又集贤，看人歌舞过湖船。一时去取非公论，到底终难昧老天。
濯锦江头可一杯，碧鸡坊口草堂开。十年剑外无相识，黄四娘家几度来。
老病怀思只故人，故人疾病总酸辛。如何得似平康步，选胜寻幽处处亲。
江北江南公不归，人言公懒笑公痴。闭门端坐读周易，直过新春围闭时。
罚筹满把槽仍滴，鲙手千刀刃必迎。春若背教花不老，恣挨红阵燥瑶觥。
肯为荣名世人淹，现身犹自见楞严。不知般若航应再，逆旅凭谁问孝廉。
身由疲病难从政，性本颛愚不学禅。到老岂能成一事，饥餐渴饮谩随缘。
直道难容竟独归，离骚赋罢泪沾衣。魂灵不逐湘流逝，还向怀王殿上飞。
稚子相看只笑渠，老夫亦复小卢胡。一鸦飞立钩栏角，子细看来还有须。
鱼凫今日是阳关，九度长征九度还。何补干城与心腹，枉教霜雪老容颜。
春风阳羡百花明，携手张公洞里行。二十年来谁在者，白头挥泪读题名。
双双飞燕上花枝，正是青楼欲睡时。一曲琵琶一壶酒，傍人休道画工知。
不因风雨不分明，羞杀谯楼打乱更。世上公侯多改节，无人肯听丑前鸣。
弹指江湖三十年，淋漓旧墨尚依然。人生未必坚如纸，心事凄凉雪满颠。
晋陌山头树色苍，旧时王谢竟茫茫。堤边歌入沧浪水，曲曲游人总断肠。
夜雨连明旋出奇，涨平荷盖失参差。更教红莟肩齐水，要学湘妃晓浴时。
无事之时无事身，天将冲淡养吾真。鸱鸢啄腐成滋味，岂识朝霞吐咽人。
椿株偶值春光茂，遍地孙枝竞长芽。老干已倾萧瑟也，西风吹尽故园华。
北岳横分第一支，滹沱南抱正流澌。昔人话好行还忆，玉食无忘麦饭时。
圆头方腹一皆人，尧舜元非凤与麟。道德文章光万世，看来只是尽人伦。
西百官中识放翁，四年上下日相从。如今鹤伴山鸡舞，羞对云间陆士龙。
一个端坐吃不足，二个同槃则有馀。缺齿老胡曾未会，洞传今古在吾徒。
落拓无能一病夫，多时误却酒家胡。明朝病起看花去，斗酒一钱犹恨无。
自古悬崖深蔽日，此心圆镜本无尘。会知明暗非关石，便是岩中得道人。
娇黄新嫩欲题诗，尽日含毫有所思。记得玉人初病起，道家妆束厌禳时。
王母初来汉殿时，青鸾蹋折埽坛枝。天风吹老龙珠帐，挂坠瑶簪醉不知。
曾见当垆一个人，入时装束好腰身。少年花蒂多芳思，只向诗中写取真。
春波漫处寻他浦，晚潦清时觅故洲。使舸忽归心赏罢，后来风浪但惊鸥。
杀翁分我一杯羹，龙种由来事杳冥。安用生儿作刘季，暮年无骨葬昭灵。
巴东形胜开雄郡，之子乘春作壮游。不见当年云雨处，至今惟有楚台留。
年来有客从黄石，老去何心望紫泥。世事违人常八九，生涯随力任东西。
睡馀罗袖印眉山，行傍妆台理坠鬟。圣主忧勤排当少，犀椎鱼拨总成闲。
圣君元命是元正，三素云开甲子晴。不识姓名农圃老，相逢便与贺升平。
断垄荒冈少树林，翩翩何许一幽禽。欲栖不定还飞去，白苇黄茆秋正深。
道院由来不浪传，两衙封印日萧然。绝无争讼烦刑禁，赢得工夫弄简编。
高隐商山鬓已皤，清风一曲紫芝歌。当时不堕留侯计，汉使虽来奈尔何。
纸上遗书字宛然，千年微意有谁传。曾将灵钥开关钮，珍重成周二老贤。
披沙辛苦见伤怀，往往分毫望亦乖。力尽半年深水里，难全为一凤凰钗。
劳劳曾可似闲闲，日月携书到处看。好是薰风惬人意，时来林下整衣冠。
老僧弥勒久同龛，应笑游人世味甘。小数何曾工九九，深禅聊欲问三三。
糁地纷纷著树稀，岁华摇落惨将归。世间尤物难调护，寒怕开迟暖怕飞。
闻道红颜镜里新，还堪客子斗青春。秋来纵带风尘色，犹是行吟泽畔人。
谁是知非便肯休，空言大道眼前头。惟思利己浮名重，岂信功高入品流。
削平南越欲辞权，归向东吴避瘴烟。翻笑当时窦车骑，空将名字勒燕然。
合欢无伴冷衾裯，池水沄沄易得秋。一样楼台花㡳月，流黄何事独关愁。
居士乘闲养就痴，争如灵鹊自知时。不从楼上求新巧，却向船中赋拙诗。
父老何知太守贤，宵无尨吠即安眠。当时不作归装累，更莫轻持一大钱。
文官花畔揖群英，紫案香焚晓雾横。十四年间五知举，粉牌时拂旧题名。
虞初秘府六百本，老子柱下五千言。吾家道学天生种，端有斯文示子孙。
夕阳山下水鳞鳞，一叶轻舟钓白苹。谩道江湖堪浪迹，荻花风雨更愁人。
不将朝服换斑衣，正以亲年慰所期。却恐英名喧众口，未容莱子作儿嬉。
西湖莺燕太猖狂，骂叶穿条镇日忙。寄语明年□海曲，不知何处是吾乡。
岐阳雨渍镌功石，浯水苔昏颂德碑。渺渺昊天须有定，烦君椎凿待明时。
落在西湖有岁年，不因和靖独争妍。谁知道尽香和影，万古新诗不在编。
道义交情金石坚，公归先作月台仙。平生知我如公少，一诵遗诗一惘然。
谁与吟翁气味同，松梢明月竹梢风。能诗多是穷人事，不到穷时诗不工。
浅水摇船冷戛沙，平林暝色接栖鸦。湖边老树垂垂白，半是梅花半雪花。
半壁南天一柱擎，春深报雨晓云生。何年海浪峰头涌，石上苔痕蛎壳横。
大庾关头第一枝，会稽笔法几人知。疏影清香坐相对，君平初是下帘时。
少小与君情不疏，听君细话胜家书。如今若到乡中去，道我垂钩不钓鱼。
百子池头一曲春，君恩和泪落埃尘。当时应恨秦皇帝，不杀南山皓首人。
数椽竹屋傍溪沙，隔断烟云人迹赊。漫看前汀浸寒月，蛩声凄老白苹花。
沦身绝域久睽孤，投老归来鬓发疏。不但高人能笑我，此生安敢食鲈鱼。
一去人间二十年，空馀飞雪上华颠。清时最有求田乐，未愧陈登榻上眠。
闻道长安桂作薪，斗升谁乞向隅人。魏仓一炬非无为，似与寒枯慰晚春。
龙辀欲驾已多时，父老遮留一日迟。秋菊寒泉何以报，精勤更写送神诗。
西亭竹影未堪邻，东阁梅花兴转新。若道琼台天下少，迷楼千载尚飞尘。
钓船移向夕阳边，春水桃花绿满川。一曲渔歌聊自乐，晚风休为世人传。
深深楼殿妙峰攒，竹露松风夏亦寒。莫道西湖近乾浅，此中曾有老龙蟠。
何处相关觉可怜，眉痕依约晓灯前。早知妾命轻于叶，便入欢场也黯然。
此别分司拚数日，浑教聚首是三年。臣门如市心如水，有底藩篱不醉眠。
小轩如斗静无埃，面向青山好处开。漫道幽人招不得，一尊今日为君来。
不儒不老杂逢迎，殿上时时被宠荣。可是茂陵新好尚，燕齐怪诞尽公卿。
千年一度复来归，城郭何人识令威。当日荣华竟谁是，祗应皆作路尘飞。
山尽深时气尽清，雨云收晚做秋晴。荒寻有寺通前境，分外身轻放脚行。
西来水陆备艰辛，祇为君恩不为身。为向巫山神女道，莫将云雾恼行人。
浇睡莫教茶乳薄，留香不放画帘开。道人知我无馀事，特为寻诗借榻来。
老去对花多感叹，春来耽酒少康宁。也知此事终无益，免被渔人笑独醒。
三月湖天春昼长，东风飘暖草浮光。樱桃熟后游人倦，柳絮飞时燕子忙。
枕上愁多百绪牵，常时睡觉在溪前。人前尽是交亲力，莫道升沈总信天。
昔见将军破虎鞯，玉堂曾共扫千言。功名老去皆蹉跌，相见谆谆劝学仙。
百年幽癖向烟霞，海岳茫茫日已斜。开老苹花秋浦静，野鸥来往水边沙。
欲为山严作好歌，旧时挟册向山阿。我无缝雾裁云句，奈此层梯苏磴何。
苒苒残年白发新，可怜蹭蹬老修鳞。坐观沟渎寻常困，未使扬鬐化若神。
罢相归来再读书，定林庵内守清虚。少年错解周官处，悔杀当朝是误渠。
萧萧云物满堂寒，屈老风神向笔端。带雪琅玕三百个，蒋家径里见袁安。
金马风流汉主恩，一时冠盖尽王孙。不知泽畔行吟日，那得周郎却在门。
少海无波鹤禁虚，满朝闭口养曹蜍。白袍乌帽和宁外，却有山人请建储。
强欲驰驱老不宜，故人虽在费相思。祗应大府多还往，职事虽忙不废诗。
歌歇陈宫玉树春，可怜商女亦成尘。老成惟有秦淮月，往日曾经照古人。
长生有术在香闺，方朔年年取小妻。白可鸳鸯成七十，莫教莲叶有东西。
陶令归来看五柳，魏公老去有三槐。朱轮翠盖交生荫，须信当年不妄栽。
当年歌舞醉仙城，想像精魂泪欲倾。终古嫣香应不歇，骚坛期结后生盟。
病著形骸冷更慵，短檠宁复有新工。异时邂逅相逢处，应叹依然旧阿蒙。
海榴花外往来时，大鸟劳劳小鸟饥。谁道吕生徒作画，分明如诵蓼莪诗。
打并人间名利心，万山佳处一溪深。仙家忍饿禅家苦，老子梅边政醉吟。
人世黄泉祇一遭，见几而作是英豪。眼前速把机关转，莫待临时赴市曹。
落落朝廷醉眼中，苦缘忧国愿年丰。老臣心事如工部，只有升沈迹未同。
万里秋声度雁群，三年离梦绕归云。何当化作天边月，夜夜清辉照见君。
早缘民事失茶官，解印重来十二年。美恶一周还自复，始知东里解言天。
蚕绩桑空又一年，村姑携手看花园。冬来保得儿孙暖，自解麻裙当酒尊。
酒堪刚制不禁诗，燕惑莺狂未静时。老笔年来爱庄整，荼蘼影里画乌丝。
市人于利较毫厘，之子能权取与宜。此去穷阎风雨夜，几多愁坐忆年时。
三户睢盱竟破秦，君王武略世称神。途穷一夜无遗恨，挈首殷勤予故人。
边陲本是宰臣庄，漫道年年散俸粮。但使将军科罚少，尽留衣食养儿郎。
昔年刘震帅池阳，曾制轻车学运粮。独辐不堪承重向，至今零落在行廊。
著书年月等闲过，弹指光阴奈老何。水竹幽居无历日，梅花空记岁寒多。
老夫爱此摩云干，欲下黄冈尚据鞍。一疋犹无好东绢，凭谁貌出万松看。
步向端门足力迟，仰瞻双阙隔缡褷。三年江海都如梦，老态今朝始自知。
从无入有云峰聚，已有还无电火销。销聚本来皆是幻，世间闲口漫嚣嚣。
雪竹霜松不老身，尽教后进笑陈人。相逢亦有吟诗客，谁似先生语意真。
虽赴来机少异之，箭锋相直出思惟。讷庵言下瞠双目，孔子原来是仲尼。
北山山下翠重重，禅老栽成夹道松。蛇子蛇孙长鳞鬣，乌龙幻出万苍龙。
手攀幽栈上青天，惠远前身定有缘。斜日光中三丈石，大书太守寺游年。
梓潼眷属何年别，长寿坛场近日开。应是蜀人皆度了，法轮移向洛中来。
雷雨何时起蛰龙，苍痕夭矫石岩空。不绿嗜好寻刘累，定向人闲试叶公。
问予何事在人间，却为无钱可买山。愿得旧游身早贵，大家成就一人闲。
溪水觉暖微函碧，山杏经春半吐红。不向此时拚一醉，到头无计奈春风。
阶面苔侵牡蛎墙，小轩容易领年光。只从今夜床头月，已照先生鬓脚霜。
久脱朝簪岸幅巾，疏慵闲托草堂身。年来渐识幽居味，着处题诗发兴新。
落日泉声咽梵宫，依檐山色翠摩空。刘晨去后门长启，时见桃花满地红。
八月长江去浪平，片帆一道带风轻。极目不分天水色，南山南是岳阳城。
盘崖蹙缩似灵龟，鬼谷先生隐遁时。不独卷怀经世志，白云流水是心期。
要识簪缨尽宠嘉，莫将纨绮事豪华。百年留取丹心在，信是忠臣出将家。
瞻对从容晷屡移，晚阴松径出迟迟。归来便向妻孥羡，千载儒生际遇时。
迈往高风不可攀，老成今独见波澜。平生嗜好如漫叟，更在浯溪烟水间。
一灯相伴十馀年，旧事陈言知几编。到了不如无累后，困来颠倒枕书眠。
平生温饱笑人痴，练到风尘更不疑。君向世流真砥柱，许吾一面佐偏禆。
万寿阁中逢故人，万年松下偶穿云。凭将五分真香𦶟，长对南山祝圣君。
温生有子能传业，郑老无书可寄君。他日制成壸领记，尚凭毛颖话慇勤。
北耗而今杳不知，路傍羽檄走无时。自怜满镜星星发，羞见官中募士旗。
几年朔客渡桑乾，野水潺潺滴沥寒。回首燕南烟雨外，西风沙雁报平安。
今古多闻迁史记，一峰何必我同年。先生存作垂千古，东白曰然我亦然。
天德同符立极恩，绍兴亿载抚维坤。今年颁历更名赐，大定中区号统元。
渊明避俗未闻道，此是东坡居士云。身似枯株心似水，此非闻道更谁闻。
撒道黄尘辇辂过，香焚万室格天和。两行排列金钱豹，钦察将军上马驼。
老郎荷锸开浅洲，小儿曳缆送官舟。朝朝去见垂杨柳，不管流离苦到头。
栖迟出处略相同，握手论情一笑逢。便作他年林下约，一樽相对两衰翁。
君家赐姓自姚虞，上舍学生上谏书。世系绵绵昌海岱，英声济济动乡闾。
月照骊山露泣花，似悲先帝早升遐。至今犹有长生鹿，时绕温泉望翠华。
世路羊肠不可之，强将情绪托新诗。素丝黄黑岐南北，政是长悲痛哭时。
向背稀稠各自宜，荣枯开谢且随时。春风最是无凭据，到底真心不属伊。
楼船箫鼓动秋清，剑气寒光下紫冥。想得将军经略外，时时骑马看潮生。
灯长三世火长明，千里遗踪子细寻。自是神光能永夜，不妨金偈更降心。
五湖烟浪渺难寻，有像区区欲铸金。试问铁胎身后事，何如羽扇用时心。
年年衰老交游少，处处萧条书信稀。唯有巢兄不相忘，春茶未断寄秋衣。
织女黄姑天一隅，九清飞驭尽通衢。年年须作秋风约，此事朦胧信有无。
漕河运道上燕都，身佩元戎赤虎符。给饷萧何功不细，九边飞挽足防胡。
青林碧屿暗相期，缓楫挥觥欲赋诗。借问高歌凡几转，河低月落五更时。
帝乡今得免征科，汉祖当年未足多。父老扶藜频望幸，教儿唱得大风歌。
袖手闲居德日新，静安增伴四时春。君方入室慰此老，肯作浮阳愧古人。
丛陵蒇事谨秋尝，归路扁舟泛渺茫。剡雪无由访安道，鉴湖空复忆知章。
多病相如故倦游，四年纡绂到三州。君恩乞与归岩壑，何啻将军得罢休。
何年彩凤下丹霄，一派清音入九韶。自是封姨晴作籁，错疑秦女夜吹箫。
逍遥自在何拘束，天地希夷无返覆。勿把他心向外求，真宗理道相和睦。
一世奔波在别离，君家孝友独天知。已令好梦传消息，更有宾鸿效羽仪。
但见虚空昏又晓，也知身世老还衰。须乘般若超三界，有底穷通比四时。
暂停双桨傍苹洲，矶上渔翁雪满头。钓破烟波深得趣，生来不识世间愁。
石窦鸣泉自招隐，故邀风月到林扃。我今欲去尚回首，多少人来不肯听。
侍女吹笙出凤池，郎从侍女赠花枝。指痕应是郎亲摘，簪到红嫣绿减时。
南人北人朝暮船，东梁西梁今古天。兹地何时复回首，溯流千里到家园。
僚吏相哀白事稀，抱琴时自弄清徽。何妨共倒樽中渌，不怕鸣驺问道归。
年少才非洗马才，珠光碎后玉光埋。江南第一风流者，无复羊车过旧街。
自昔尧汤水旱年，祇缘先备国无捐。我今皭火区区甚，惭见容光照洞天。
霜花浮影月娟娟，春色无痕上画船。转首西湖风景异，不知谁识老逋仙。
不堪红叶青苔地，又是凉风暮雨天。莫怪独吟秋思苦，比君校近二毛年。
杜若溪边手自移，旋抽烟剑碧参差。何时织得孤帆去，悬向秋风访所思。
坐来毛骨觉萧然，百尺飞流下碧天。杯酒未终身世换，尽移三峡到尊前。
玉斧修成宝月团，月边仍有女乘鸾。青冥风露非人世，鬓乱钗斜特地寒。
磨尽当年杀气醒，石间髣髴见珠缨。自从放下屠刀后，江上寒潮几度生。
卧听泉声似雨声，直愁泥滑马难行。世间疑事多如许，千百年来谁与明。
柳未藏鸦雪未消，春衫游子马蹄骄。去年沽酒楼前路，错认桃花第一桥。
绛纱囊里水晶丸，偏得杨妃带笑看。休道马嵬当日事，只今何处是长安。
俗尘浮垢闭禅关，百岁身心几日闲。安得此生同草木，无营长在四时闲。
危峰斜倚碧溪边，春树阴阴宿翠烟。一道飞泉云外落，还和爽籁韵朱弦。
无穷芳草度年华，尚有寒来几种花。好在朱朱兼白白，一天飞雪映山茶。
麦长绿须桑蕾黄，百禽调舌百花香。今年笑里逢春色，笑里逢春有几场。
穷心何必在三椽，直透归宗一味禅。翻忆当年曾卷起，无端又展与人眠。
三百年来此两翁，诗人情性道人风。醉中还似毗耶老，花雨纷纷一笑中。
几年思虑漫营营，重见西山眼倍青。胸次无尘元自好，床头况有洗心经。
可将何物赠新知，四拜临风刎颈时。易水夜寒人不返，千秋犹自惜于期。
嵩阳三十六峰寒，向为明时隐遁难。却顾事繁思不及，如何与作画图看。
不将出处间心期，邻里无时款竹扉。传世文章高世节，汤家千岁有光辉。
尚食频供素膳回，金壶仙酝不曾开。君王嗜道浑忘味，佳果何劳远贡来。
吾家小阮未西归，日日相从郡圃嬉。黄菊拒霜今笑我，先生也有独来时。
云影天光一鉴开，墨波微动晓风来。细看洗砚鱼吞句，知是青山老骏才。
承家世笃孤忠远，报国心悬白日高。海上于今频北望，宸衷应已念西曹。
一柱凌空不记年，嵯峨秋色敬亭前。虚疑玉笋排云上，自是金茎浥露悬。
师道严明善应酬，石桥过了问龙湫。一花一草人皆见，是子知机独点头。
月露庭中锦绣筵，神光五色一何鲜。世间工巧如求得，四至卿曹亦偶然。
忽惊虚室起潜蛟，云气阴森爽气飘。霜雪不知几千古，长年惟有鹤来巢。
疾痛呼天天岂知，知而不管亦何为。偶拈白傅长庆集，又得驩欣片子时。
欲放清溪自在流，忍教冰雪落沙洲。出山定被江潮涴，能为山僧更少留。
圣皇勤政日临朝，独运乾纲正百僚。岂但英名迈汤武，尊崇道德继轩尧。
岣嵝神奇字已漫，昌黎去后孰跻攀。平生有道碑无愧，幸托先生翰墨间。
白叟黄童话使君，买牛买犊谕邦人。今年菽粟仓箱满，仁政常为七县春。
身外虚名莫妄求，强关事事判悠悠。试看云将三年役，止博鸿蒙一掉头。
一入深虚不自知，泉流云出世中迷。行寻灶畔逢石髓，欲待稽康已作泥。
千年故国岁华奔，一柱高台已断魂。唯有岘亭清夜月，与君长啸学苏门。
老叶经寒壮岁华，猩红点点雪中葩。愿希葵藿倾忠胆，岂是争妍富贵家。
傍石穿林好卜居，十年踪迹倦游馀。此身合寄青山傲，静看岩云自卷舒。
得君真似指南车，杖策方图问燕居。吾欲忘言观道妙，六经俱是不完书。
沿洄深涧尽磁窑，云碓声中马去遥。寂寞旧时豺虎窟，隔林初见一人樵。
汗颜为令已三年，二税无因放汝钱。但愿人人知务本，他时莫忘劝农篇。
绝峤裁天鸟道遥，翠桃碧杏绘云桥。铁峰苍藓黄云外，疑是仙癯跨鹤招。
谪宦商于又解梁，二年不见赭袍光。重来班列虽疏远，祝寿情深泪数行。
年来榷税正愁繁，封事曾闻达九阍。圣主忧民丹诏下，炎方无处不沾恩。
百琲明珠富有年，不须鲛客更潸然。斛量自是君家事，买取双鬟当舞筵。
庵居曾结三年好，一住霞城会未期。见说即除天竺寺，讣闻肠断白头师。
秋凉于人事何悲，可怜宋玉在其时。登山临水西风急，赢得新凉入我诗。
春花春树压江湄，肠断宫人斜里时。若非秦女磨笄冢，自是湘灵鼓瑟祠。
西湖明月昔时光，今日重游太息长。记得十年湖上别，玉簪除下赠新妆。
柳州江上柳千垂，柳子当年手自培。到时若见思人树，五马风流别驾追。
一帆高挂出红尘，万仞长歌入紫云。莫道游仙别无侣，玉清冠盖许同群。
山城六月草青青，万里羁人正独行。壮士不归头渐白，四方戈戟几时平。
玉立秋塘一振衣，竦肩莫是为寻诗。近来绝少元和样，岛瘦郊寒渠得之。
笑花香里绿荷风，暑气初回日未中。老去酒杯随处好，戎葵尤占水边红。
冰魂无梦到瑶阶，翠袖云鬟并玉钗。青鸟暮衔红绶带，夜深重认合欢鞋。
剃发多缘是代耕，好闻人死恶人生。祇园说法无高下，尔辈何劳尚世情。
岭似颓城野日荒，关留遗迹界金房。蜀人初向京西道，是处为家莫断肠。
一枕腾腾梦帝乡，醒来依旧在郧阳。它时纵许春明入，梦处无多醒处长。
脱秦过赵世称雄，食客何心负乃公。魏子冯驩犹未老，忍教薛县黍离中。
拿舟曾过芰荷乡，十里薰风一水长。趁取秋时寻旧赏，且留三日卧清香。
早岁西厢跪直言，起迎天步晚临轩。何知老侍曾孙圣，欲泣龙髯吐复吞。
纷纷寺观占溪南，不是瞿昙即老聃。何有闲人更周孔，况兼巷语斗街谈。
㶉𫛶鸬鹚乐更真，夷犹溪水碧粼粼。全如傲世佳公子，泛泛波间不可亲。
世事身心水一杯，是非胶扰付蚊雷。吾生只合闲萧散，多少年光节物摧。
强寻春物散无聊，直使楼高恨未消。鳞碧万家看不尽，杏花时见隔墙梢。
寇公楼下钓鱼船，横绝晴波已七年。邂逅莲宫论往事，恍疑同在夜摩天。
嗟乎老子启精蓝，树下藤萝手自芟。遗爱不教终断绝，山前山后长新杉。
绿绮新调正始音，红蕖小放上元灯。游人莫诮遨头懒，只愿年丰岁事登。
百世人传十字碑，春秋圣笔著褒辞。龟趺十丈知何用，徒使刘叉笑退之。
花底传筹到五更，隐囊斜倚到天明。寒霜不敢蒙头坐，暖阁时聆謦欬声。
峭壁回环几百区，其间岩石可耕锄。如何得片山如此，白首相将老母居。
老眼江山处处新，雪中天地更精神。人间岂识尧夫意，未有深冬未有春。
林下横门隔断桥，溪边草径入云遥。青山绿树知多少，谁道书声到市朝。
参稽道德本无言，不二门开阐古先。多谢师尊传演教，要令后学悟真诠。
翰林代祀属前朝，曾说泉南看海潮。二十四年如一梦，乘骢来过洛阳桥。
生长幽方惯战袍，少年自许五原豪。沙堤榆柳春仍绿，走马清阴弄宝刀。
天工忽忽度年光，料理人间富贵忙。闲里何曾关造物，一分风景亦收藏。
杳无鸡犬有人家，夹水山高路不赊。刘阮别来频甲子，年年春雨送桃花。
四月田家麦穗稠，桑枝生椹鸟啁啾。凤城绿树知多少，何处飞来黄栗留。
文词高已□皇坟，海内风流尔不群。多少侯芭来问字，柴门何但似扬云。
心正能令笔不攲，银钩犹冠古今奇。凛然一代英灵气，犹似当年骂贼时。
饮边聊复得元子，坐上安非类蔡邕。袖取清谈铁如意，茫茫世事正蛇龙。
天下庐山第一奇，西风楚楚送行时。晦庵白鹿书犹在，非是游山只爱诗。
矗矗群峰列画屏，四时空翠落檐楹。青山与我皆无意，那得机心管送迎。
洛阳一别梨花新，黄鸟飞飞逢故人。携手当年共为乐，无惊蕙草惜残春。
只道埋香事可怜，谁知独鹤控遥天。上元垂发麻姑爪，宿世原来骨是仙。
开坼新诗展大璆，明珠炫转玉音浮。酬君十首三更坐，减却常时半夜愁。
竹西亭下赋骊歌，疲马青齐路若何。星入少微知隐处，东瞻海岱白云多。
此地曾开细柳营，荒台空见草青青。祇疑一片城边石，犹有当年旧勒铭。
青萝翠竹锁禅关，门对松林第一湾。白发老禅应有道，等闲随客过前山。
贵家公子玉鞭长，下马相逢大道傍。日暮衔杯怅离别，不堪烟雨折垂杨。
日暖林梢鹎𫛥鸣，稻陂无处不青青。老农睡足犹慵起，支枕东窗尽意听。
枯松瘦柏几千年，老屋相依住翠烟。雷破前山风振海，先生兀兀正逃禅。
枯木龙吟真见道，髑髅无识眼初明。喜识尽时消息尽，当人那辨浊中清。
晚交谁似两龚清，冰雪情怀独老成。扬秕在前容齿长，积薪居上看文鸣。
汶水匆匆唱渭城，春风一别数年情。知君本是飘零客，未必重逢在此生。
圣人嘉礼在元年，内使新从十道还。欲遣鸾仪迎月姊，禁中宣敕会金钱。
博望当年漫泛槎，此生萍梗是无家。谁言华表堪闻鹤，那见人间可驻霞。
一字诗中义未分，少微今已应星文。闲人早是无凭据，更与闲人开后门。
腊酒浓斟白玉卮，寒梅香缀碧苔枝。知君不作京华梦，睡到山城日出时。
春意不随桃李歇，香浓飘到薰风节。为君镇日守闲窗，绝胜当年映寒雪。
石道崚嶒郁万盘，三芝五药满天坛。洪河不断荣光起，闲与仙人策杖看。
此扇当年定赐谁，泪痕犹自旧胭脂。班姬莫用闲相咏，次第凉风到汝吹。
四绝堂前枯柏树，晋人栽植宋人吟。无枝无叶无吟处，聊寓一时怀古心。
种树江头不记春，年来年去祇伤神。今朝忽向江头见，稍有清阴芘路人。
长恐归时已闭关，西坛虽好敢盘桓。可怜月夜杉松影，输与沙鸥野鹤看。
昨泛星槎归粤南，十年时事颇能谙。自从韩范归廊庙，边幅何人负重担。
衰怀对客便超然，病骨枝梧胜去年。未作槌腰摩腹想，尚堪渌蚁翠蛾前。
十日王程未许归，登山临水此心违。夜阑佛屋龛灯暗，时有飞萤点客衣。
乱山环合疑无路，小径萦回长傍溪。仿佛梦中寻蜀道，兴州东谷凤州西。
夹道松杉半老苍，前贤馀泽未应忘。君看直干连云起，岂但当年蔽芾棠。
曾宴琼林烂熳红，宝津楼下看春风。今朝忽向君家见，犹忆当年醉眼中。
禁直周庐接上台，银河秋傍紫垣来。为郎莫笑冯唐老，立马金门待晓开。
送穷不去奈穷何，山有荆榛水有波。万物得时人自老，梁鸿头白五噫歌。
幽栖长物一张琴，时对清流自写心。老子兴阑童子去，月明悬溜有馀音。
玄珠失却已多时，纵使离娄枉用眉。谁识这些关捩子，再三捞漉始应知。
浅水池塘莲叶香，红尘道路柳阴长。黄梅雨裛栏干湿，翠柏风吹襟袖凉。
一卷赤松桥上老，三杯玉案瓮中仙。骑驴出去知何日，跨鹤归来得几年。
师住一庵几何年，山深更过灵隐前。遗我江南几张纸，中有寒枝真契禅。
变将冬暖作春寒，叶上霜痕苦未乾。菜甲麦苗须少待，扶轮何日上长安。
道士令严难继和，僧伽帽小却空回。隔篱不唤邻翁饮，抱瓮须防吏部来。
眼明身健莫扶持，遽向华堂看彩衣。已共月明无认处，孝思休踊盖棺时。
七步潜行五步回，路通溪曲满蒿莱。青袍白马谁家子，又向松阴喝道来。
谁知白鹤早登门，遗墨犹馀屋漏痕。师友百年同慧脉，固应自有不云存。
传语金山山下龙，乞将上水一帆风。道人自有飞空锡，只载中泠十丈洪。
野寺春归已惨凄，那堪一夜子规啼。东风不道人憔悴，吹入尘途衬马蹄。
当年事事欲探奇，老大无成只旧时。卧隐空山朝倦起，却囊棋子谢人诗。
幽居懒慢养馀生，强为春风处处行。藉草弄花终少味，寻山爱竹尚多情。
微之谪去千馀里，太白无来十一年。今日见名如见面，尘埃壁上破窗前。
四杰君前拜不名，轮番内直浃辰更。蓬莱山上群仙集，得似王孙世禄荣。
剑舞当年识大娘，花奴羯鼓漫悲伤。贞元朝士仍多在，应笑青衫泣白郎。
青松夹道英州路，终日千岩万壑间。唯是看山心不足，又携兵妓看南山。
西湖锦舫帘垂额，越上乌篷铁簇头。江堰不通人已老，竹深荷净且迟留。
芹曝犹堪献至尊，皇王治道有新论。汉庭帝鉴明如日，次第还行贾谊言。
师今此去几时回，是法初无去与来。一句但言无可得，宝函封印不须开。
十年身与鬼为邻，曾见岩花几度春。莫怪柴门终日闭，怕将尘事恼闲人。
渐老方知欠往还，等闲萧寺得同盘。吕曾旧事今如梦，且上南山横碧看。
花藤肩舆绣帘簇，寿母颜红双鬓绿。桃李阴中五弟兄，起舞团栾欢意足。
已是人间寂寞花，解怜寂寞傍贫家。老来不得登高看，更甚残春惜岁华。
肱被当年仅禦寒，青楼惯染血猩纨。牙床舒卷鹓鸾共，正值窗棂月一团。
杜宇曾为蜀帝王，化禽飞去旧城荒。年年来叫桃花月，似向春风诉国亡。
病馀百念不关心，偶见幽芳只自惊。世故纷纷易湮没，会须借此涤尘襟。
梅梢前后两枝春，百世中间各写真。忽见花王大如斗，始知天地有君臣。
此君写影道机熟，犹记涪翁诧子舟。谁信红衣万钧笔，拟分此派嗣湖州。
老杜休夸蜀道难，我闻天险不同山。青泥岭上青云路，二十年来七往还。
病无情绪惰吟诗，笔砚空存兴已非。满眼绿阴春树老，小窗初日动晴晖。
净练平铺月上时，无人吟得谢郎诗。酒酣直欲捉倒影，千古风流几个知。
芙蓉老尽澹秋光，翠羽依依惬晚凉。欲制荷衣浑懒折，只愁无叶盖鸳鸯。
一水差差漾碧池，山僧日上了经时。老龙来乞还丹诀，碍动溪花三两枝。
吟哦五字有规模，妙处时时亦起予。送老百年将付汝，岂知颜路请吾车。
紫纻春衫白接䍠，明年才是冠巾时。风流不减阳元相，五色华笺解赋诗。
旧友凋零新友少，惟梅到处只依然。愿言白发三千丈，饱看高花五百年。
胶胶身世竟何穷，急电飞花过眼空。惟有离愁推不去，五更孤枕角声中。
去年同看中秋月，东阁开窗夜赋诗。阁下桂花无恙否，秋风又到去年时。
圆妙高人觉已通，便辞归去谩参同。一篇证道谁能赛，不谓唐僧有此风。
何处闲田不可耕，山头烽火水边营。道人高卧云千顷，留取南台与鹤鸣。
东湖觌面本情亲，到得东湖动隔旬。若道四并成浪语，如何寸步不由人。
措置已落古人后，猛省令人愧衲裙。庐山好处轩窗在，留眼归看五老云。
小桥密接西冈路，支径深通北崦村。老子意行无远近，月中时打野人门。
高秋风月变新凉，老泪何堪不计双。从此梦魂应逐汝，南云夜夜过鄞江。
宋亡死节文丞相，不受宣封信国公。祠庙至今松柏在，世皇盛德及孤忠。
几年今复过名山，石磴苔深鸟道宽。万壑行云千里树，尘寰俯瞰倚危栏。
世路快心无好事，恩门嘉话合书绅。神藏鬼伏能千变，亦胜忘机避要津。
壮年薄宦守西瓯，一瞬流光三十秋。今见桄榔两嘉树，恍如重到海边游。
同年持斧到南荒，笑指关山满路霜。一月沅州城里往，听风听雨喜连床。
老子平生学蓟丘，晚年笔法似湖州。画图自写梅花号，荒草空存土一抔。
采菊遥怜种菊时，心情惟遣橐驼知。贵花贱叶非吾意，野蝶闲蜂任汝嬉。
读易烧香自闭门，懒于世故苦纷纷。晓来静处参生意，春到梅花有几分。
狂风摆撼未肯休，直须枯蘖生新柔。老松倚云不关意，开落曾阅几春秋。
公事无多白日闲，笑谈风月傲方干。马鞍虽少难供赋，突兀南山翠扑鞍。
插架牙签怨武儿，偶从萧寺得萧妃。于今已忏玄华业，弗记当年骨醉时。
青门何在从瓜熟，玉水难忘对竹哦。政复安车裹轮好，情知老子不婆娑。
泪落零阳酒一杯，赤藤遗墨亦堪哀。苍梧云去箫声冷，莫是当年也误来。
何年陨石化蚩尤，彷佛光芒动九斿。厌乱无人识天意，浓云若雾没高秋。
此老胸襟玉雪清，逃禅画里著茅亭。个般雅淡须吾辈，俗子何曾有半星。
翠筠织簟寄禅斋，半夜秋从枕底来。若也此时人问道，凉天捲却暑天开。
鬓边雪映眼中花，更阅人间几岁华。丁未老人开七秩，尚携鸡絮到君家。
寻花篱下蝶牵引，酌酒林间鸟劝酬。山色不随春态老，笛声自起夕阳愁。
商岭采芝寻四老，紫阳收朮访三茅。欲求不死长生诀，骨里无仙不肯教。
明月高悬四海宽，朔风吹动九边寒。长安卷轴应无数，不道陈生已拜官。
扁舟乘兴山阴道，春半园林雪未消。便解貂裘从我在，小窗幽寂共箪瓢。
虹桥影倒中边月，蟾镜光浮上下磨。未易丹青知画少，苦难题品费诗多。
晓庭微雨濯瑶华，愧杀群芳醉落霞。恐与蟠桃共花谱，三千年一耀灵葩。
钟宝深藏悍妇刀，纵拳更合罪谁曹。若非平勃交欢力，汉业真如燎毳毛。
久矣功名不上心，亦无心要老山林。鹿门采药悠然去，千载庞公是赏音。
闻道池亭胜两川，应须烂醉答云烟。劝君多拣长腰米，消破亭中万斛泉。
川媚山辉宝气钟，尊尧而后几儒宗。往来但指龙津说，不道人中自有龙。
江行安可食无鱼，问著笭箵总道虚。底事官船渠不卖，从来污吏喜侵渔。
东海西陲震泽东，杏花雨过藕花风。世间多少江湖险，不到蓬窗午梦中。
冷地无端错喜欢，却将鸱吻对门安。引它铁作面皮汉，千里闻风也破颜。
蔓滋螟螣燕孙谋，争得嫠砧不怨秋。筑圃莫嫌登稼少，尚馀荞麦趁霜收。
瑶台侍臣不可作，严谷道人今也亡。扶黎三径非无约，一笑凌云有底忙。
百年亭子一朝新，三舍先生遇拂尘。城里看花多处所，此中只待采芹人。
亲在平阳忆久归，洪河雨涨出关迟。独过旧寺人稀识，一一杉松老别时。
鸾溪溪畔归宗寺，松下何人尚掩扉。闻道几峰云散尽，祇应如旧瀑花飞。
迎得新春入旧科，独先嘉卉占阳和。今年顿被寒摧朽，应为尖头送暖多。
野人不是庙廊人，袍笏他年偶在身。昨夜山中看画本，半痴偏说以吾真。
夸毗子有谁存者，恩泽侯何足道哉。一叶绝江载愁去，万花环席突围来。
始见拖金复散丝，风吹雨打一枝枝。灵和殿前好杨柳，争如张绪少年时。
城门书开车马喧，人行呵道竞摩肩。军兴那得廷如水，监郡从来不爱钱。
连蜷雌霓赋中闻，别有山樵管白云。能为苍生作霖雨，道人应不愧休文。
曲肱深闭倚山阁，照眼不堪临路花。一身老去何须出，两脚朝来只欲麻。
诗来两度慰深思，一日沉吟十二时。白雪调高真寡和，效颦应合笑东施。
木节疏疏叶渐繁，果奴千树没人看。年来不管浮生计，睡足东窗日几竿。
今岁冯夷势蹇骄，漫流西岸不知遥。枯槎聚沫犹然在，时见田间拥树腰。
遭时致主期尧舜，力道终身致孔颜。出处两途公试看，几时能放此心闲。
洛阳争睹汉官仪，独着羊裘理钓丝。莫道狂奴犹故态，富春山水是相知。
世外为交不是亲，醉吟俱岸白纶巾。清风月白更三点，未放华阳鹤上人。
星桥云拥彩鸾归，莫遣龙梭罢夜机。闻道西征诸将士，秋风犹着旧时衣。
春来苦雪夏来寒，南去愁霖北去乾。又报丰年无一事，乞身远去可能安。
若见丘迟问老夫，为言臞似向来臞。更将双眼寄吾弟，带去稽山看鉴湖。
望断碧云无白衣，一春长是独醒时。烦君卷舌东风里，休劝饥人食肉糜。
风霜老蘖蹙龙蛇，中有青春白玉葩。要使根深生意遂，不妨秋雨卧泥沙。
我愧年几六十秋，时华虚度事优柔。头云皓矣未闻道，深藉磨砻与勿休。
年登八秩少三春，鼻祖功名事不伦。红旆碧油非本意，绿蓑青笠是前身。
富贵来时不见亲，永怀恩德倍酸辛。如今有禄肥妻子，谁念孀孤泉下人。
庄渠闻说道其东，忠信惟君独得宗。廷尉北门重锁钥，青天白日送人龙。
胡床兀兀坐忘情，似向曹溪见老能。若处樵歌好消息，妙高峰上许人登。
荪襦兰佩拥萱阶，绿发朱颜照酒杯。九十九洲春色里，老人星动寿筵开。
负妾当时寤寐求，从兹粉面阻绸缪。宫空月苦瑶云断，寂寞巴江水自流。
凄切秋声虫络丝，入帘残月似蛾眉。愁心不逐闲云散，长比寒沟月照时。
何处青山不是山，天机活活水云间。老夫高坐天峰阁，花里柴门自不关。
吾园种种无樛木，两葛萦纡底自芳。客到更无愁醉酒，醉时但卧此花傍。
清闲自是神仙福，不是神仙不得闲。我虽凡骨居尘世，十有三年守故山。
水晶银线满湖中，遥与吴江气象同。我辈他年厌游宦，思归应不待秋风。
入秋多病浑无酒，学道无成却读书。莫谓穷居便寂寞，天凉犹枉故人车。
璧月流空露满庭，道人闲诵蕊珠经。清声琅琅夜方永，白鹤飞绕香烟听。
残书破砚贫中乐，虚阁明窗静里心。送客偶看溪上绿，还家时息竹边阴。
版图填写百官志，楮券类排千字文。堪笑吾儒多伎俩，一时鬻爵僣吾君。
坡仙畴昔赋赤壁，万顷秋江一苇游。更向东溟观月色，当时襟度复谁俦。
白首重来一梦中，青山不改旧时容。乌啼月落桥西寺，攲枕犹闻半夜钟。
金华仙伯头如雪，乱后殷勤远寄诗。白石洞中题壁处，人烟今不似当时。
燮理由来在相门，盎中潜跃化机存。枯鳞涸辙知多少，一并烦公达圣尊。
清白冠他三少贵，孤高独占九秋寒。功成勇退东篱下，不逐春红相牡丹。
留春无计奈春何，满地莺声绿树多。痴蝶纷纷少情思，尚饕馀馥抱残柯。
红云开实满林香，海鸟孤飞练带长。粤客赋成西掖里，荔丹时节最思乡。
木人睡足理精神，大地山河勿一尘。不是解谈无口论，由来不及世间人。
小立南溪暮未还，略容老子照衰颜。颇惊暝色来天外，未必秋声在树间。
一样官仪汉代新，乘时大手与经纶。东南自古衣冠地，桐柏山前淮水春。
千古濠梁庄惠词，不须反覆辨真知。直应人意逍遥处，便是游鱼自乐时。
老粟清名雪作宫，揭家健笔骥追风。闲思海内文章士，攲枕蕉花细雨中。
玉蕊金英开及时，移来紫艳更添奇。石家锦障人争羡，不见东篱烂漫枝。
寂寞梅花处士坟，竹围岩脚一泉深。隃瞻翠辇曾游处，水钥年年护绿阴。
葛洪亦号抱朴子，安知朴翁不是仙。莫将甲子编年看，人道翁生大桡前。
建康姑孰雪飞时，庾亮楼中坐赋诗。春送一枝钟阜早，江头南望寄相思。
小江波接大江波，江上潮声入梦多。赋得新诗来慰我，溪人争道濯缨歌。
自要贪闲非避秦，洞门隔断世间尘。山中不置四时历，开到碧桃知是春。
老干疏枝不耐冬，喜闻芳信扰青红。应缘技痒争春力，不待铅华破晓风。
闲人也解有忙时，送客谁令作许痴。一夜黑风吹白雪，昨朝紫陌总黄泥。
闰年秋浅似秋深，蟋蟀将愁傍砌吟。今夕初三元未觉，西楼西角一钩金。
坐看银山捲坏云，涛头蜚过不逡巡。世间壮观何人领，付与亭中笔有神。
秋林濯濯野烟浮，万古江山色共幽。且对暮云闲不散，不知世上有人愁。
击剑呼卢酒半醒，雕鞍斜跨剪长亭。欲寻世路难穷趣，蒲海葱山一片清。
岷峨一老古来少，杭颍二湖天下无。帝恐先生晚牢落，南迁犹得管丰湖。
忽闻八字超诗境，不借丹躯舍此山。偈句篇留方石上，乐音时奏半空间。
我衰已分龟头缩，君健方知鹤翅掀。早韭晚菘冬芋栗，尚能时节候高轩。
绣锦传来五色丝，翔鸾翥凤粲离离。知公头白丹心在，况是文章老不衰。
陇麦如烟水满塘，路边桃李问柔桑。道人不作渊明调，笑碾新茶看瑞香。
霏微山雨乍晴时，柳色分舟上帝畿。料得之官初问道，箧中应有洞山诗。
江令宅边萧帝寺，桃花曾借客温存。湘罗袄上经年酒，错被人疑作泪痕。
意中已解眼中怜，谁道从前不有缘。可惜花时正风雨，相逢只为在楼前。
上路传呼万毂流，羸骖踏月五更愁。城门争道无因入，始恨车前欠八驺。
锡宴便倾光禄酒，赐袍还照上林花。衣冠盛事堪书日，六世词科只一家。
经年劳碌马蹄间，久客虽归也不闲。争似水明楼上坐，浪花影里看春山。
淇水汤汤日向东，居民似有上皇风。始知世变风移久，浪说桑间与上宫。
殷勤寄语宣城宰，公事何时是了时。病守欣然有嘉思，亦须对雪把空卮。
一颗如来藏里珠，灵光烁破众人疑。大千沙界无尘土，即是尘劳未脱时。
筠箕苕帚两无踪，窃果畦丁职不供。老子不来才几曰，松花槲叶满亭中。
身在金华与玉堂，寄声时到祝鸡乡。为言旧访卢仝处，柳压平堤水满塘。
每爱西江双井黄，食莲念母寸心长。东邻舅氏年将老，相见何烦忆渭阳。
金谷惟堪贮俗尘，辋川今复得诗人。先生道是贫到骨，犹有山园斗大春。
小轩低向绿阴开，时有金衣啄砌苔。但少玉人闲伫立，垂杨丝下等卿来。
北客今朝出蜀门，翛然领得入时魂。游人莫道归来易，三不曾闻古老言。
天津桥上沙围屋，共伯城边石吐泉。料得先生都不管，来时如月去如烟。
曲录偏容老罪夫，天山从此辟荒芜。请看自古传灯者，问道曾来九译无。
三关旗帜拥秋云，上谷精兵天下闻。报道儒臣为郡吏，边城不用霍将军。
漭漭愁云吊媚川，蚌胎光彩夜连天。幽魂水底犹相泣，恨不生逢开宝年。
满卷文章为世重，出尘心迹少人同。腾腾自得修真理，不管浮生觉梦中。
采莲采藕湖水浔，阿侬踏歌郎赏音。多虚少实如郎意，外甜内苦似侬心。
南浦楼前日未晖，白云片片自飞飞。河阳道路知何处，怅望京华犹未归。
缥梨花谢莺口吃，黄犊少年人未归。画扇红弦相掩映，独看斜月下帘衣。
与子交游不计年，吴山当日杏花天。官贫消息几年绝，忽喜音书到卧边。
华构沦亡几百年，云津风月故依然。天留嘉定文章在，应把贻谋启后贤。
七龄俊迈异常童，揖请新诗独向侬。知有文章齐老凤，不须图画羡真龙。
雪里乌薪绝市珍，能令寒屋坐生春。此中有句谁能道，暖得曲身成直身。
日月行天自汉家，十年京洛恨无涯。儿童不识乡园事，竞说江南春后花。
叠翠凝光曜九天，四时花卉自争妍。个中仙子名卢六，擅得高风万古传。
山色川光作雨晴，花阴满地啭黄莺。去年酒伴今何在，邂逅陈郎笑独行。
碧蔓凌霜卧软沙，年来处处食西瓜。形模濩落淡如水，未可蒲萄苜蓿夸。
姓丁黄鹤辽东去，客倩仙翁海上人。闻道姓名多改变，只今偕是圣朝臣。
洞庭南去竹如云，老叶新梢乱不分。帝子不归风雨恶，深林何处觅湘君。
节士耻随时世妆，若为妩媚著春裳。何如清淡甘天分，莫与儿曹较色香。
去岁中秋三五夕，鸳鸯归到粤江边。高堂满酌葡萄酒，笑道人同明月圆。
白帝怜秋自不胜，等闲时放一番清。诗情大似归飞鹤，聊作当年警露声。
少年白帝死如生，但为云长也自荣。龙虎已分南北路，英雄无计与年争。
道体从宜无害义，不容外物独违时。未能槁食并泉饮，咽李哇鹅岂可为。
故国园林玉树新，路旁休恋野花春。寻常世上痴儿女，只重黄金不重人。
路绕悬崖万仞头，担泉带月几时休。个中拨转通天窍，人自安闲水自流。
荆卿雄骨化为尘，春草秋风老此身。行尽江南数千里，未曾逢著独醒人。
禾黍高低尽欲焚，谁将清恨诉苍旻。扁舟十日韶江道，如许山川不作云。
盈盈细抺随风雪，点点红妆带雨梅。莫道门前车马富，子规今已唤春回。
积雨空阶生绿衣，幽幽点点弄秋姿。黄昏楼角看新月，还是去年牛女时。
画里拈将楚客词，登山临水送新知。苍苍葭荻三千里，尽是怀人入梦时。
花时伏枕𣨼归情，纸帐罗浮梦未成。不是宫霞分片色，空教笛里落春声。
山人犹未出山时，风月云烟总为诗。笑问年来间何阔，此盟应有此君知。
上到山头十八盘，贪高不计足心酸。年来学力荒唐甚，羞向升云顶上看。
青春容物冠留都，难向明时乞鉴湖。白发江东醉司马，可能无念到莼鲈。
垂老何堪此别离，感公情义独心知。故应他日汀洲泪，独立难忘捩棹时。
三纲政自诛辛冉，二盗清由识士行。江左百年半天下，曾知开辟是新城。
小雨帘栊惨淡天，醉中偏藉乱书眠。梦回有恨无人会，枕畔橙香似昔年。
绝顶来寻炼药踪，老仙端的是吾宗。寄声月白风清夜，定许相期第几峰。
陇麦枯时雪意浓，可堪新日已曈昽。因循度臈无三白，孤负明年饱二红。
盛世岂无谋国者，汉家长忆富民侯。荣名史策寻常事，公论江河万古流。
瑞白堂虚冰雪凝，散为珠玉洗炎蒸。诙谐未效东方朔，赋咏聊追杜少陵。
辽佐遣戍函谷举，平怀构兵江都亡。秦隋失道自速死，可是东海真不祥。
年来聚首情何乐，今日匆匆又解携。千里故交惟藉酒，劝君更把手中卮。
当年曾买三峰住，丹诏犹闻下九霄。乌是逃名渐不早，未须远避圣明朝。
拟学飞仙念已灰，御风半月未归来。老僧平地行偏稳，踏上丹梯日几回。
宿云积雾昼长昏，滔日浮山白浪吞。空道武皇塞瓠子，还须神禹凿龙门。
休唱前人懊恼歌，欢时较少恨时多。芳菲满目犹如此，开到荼蘼更若何。
欲作别离西入秦，芝田枣径往来频。东湖此夕更留醉，逢著庐山学道人。
却羡僧门与道门，元年今日紫衣新。可怜州县祁评事，尽向荷衣老却身。
扁舟欲泛湘江月，亦泛洞庭湖上春。十年此意逢今日，且喜洪州有主人。
老我于今幸有孙，前人积德至今存。馀生倘遂归田计，教育犹思淑后昆。
岩下楩楠秋复春，当年觞咏悉名臣。旧游已去成陈迹，佳句还如见古人。
秋风入夜透征衣，点点渔灯各自归。投老重来江上泊，庐山如旧故人非。
石路仙源无尽头，山花漂歇水还流。衡门绿树春风里，时见人来杖履游。
宫亭不肯一分风，故遣江妃笑道穷。山水有情怜赋客，明年还至蠡湖东。
绵蛮巧语庆青春，金线低垂柳色新。定自知时厌流荡，归来空谷混泥尘。
御沟春暖涨冰丝，风软沙吹日影移。珠缀九微明灿烂，张灯不待月高时。
每忆清谈对数公，别来无日不从容。少陵自是能诗者，却笑樽中酒屡空。
中年畏病杯行浅，晚岁修真食禁多。谢客杜门殊省事，一盂香饭养天和。
松风放浪入云关，二衲相从一士闲。人与瘦筇俱老健，去年今日在包山。
不到山阴十二春，镜中相见白头新。此生不复为年少，今日从他弄老人。
好怀日近少曾开，心忆湖山曾屡回。不是故人多雅致，谁能相约看花来。
昔年春山闻鹧鸪，今年秋山闻鹧鸪。廊庙江湖行尽得，不知軥格为谁呼。
王瓜未赤方牵蔓，李子才青已近樽。我最年高杂年少，风流还有杜陵孙。
弓矢寻常锁太清，三山相对射侯明。乘闲自习和容艺，金碗时闻中的声。
自造提刀偃月文，诸工围煅焰吹云。当时试舞犹嫌薄，铁把连环六十斤。
薰风原上麦连云，箫鼓家家乐社神。半醉尊前喧语笑，老夫愁独泪沾巾。
丹萼犹含绰约肌，水边篱落雪晴时。此间妙得无言意，只有西湖处士诗。
登高无具结欢悰，狂写愁吟叩主翁。遽荷兵厨均美酿，却将酩酊谢西风。
近来好事遍搜奇，篱落秋光千万枝。尚有仙家长品在，天香未许世人知。
僧房高揭谏和书，知是高人意不虚。我亦今年三十七，闭门畏祸独何如。
裘葛终年累已轻，薄蕉如雾气尤清。应知浣濯衣棱败，少助晨趋萃蔡声。
白云渺渺水悠悠，两岸芦花覆钓舟。年少自知官绂在，寻常不敢问沧洲。
世间丹粉竞纷纷，若个能知伪里真。但使初心随眼转，不妨延寿写昭君。
行时取别太匆匆，别后经怀数载中。赖有书函与文卷，不然何地可闻风。
三年掷却皂纱巾，五柳家风一味贫。愿得龙沙休带印，儿孙只作爱山人。
爱玄真子吟佳句，笑老姜公用直钩。一片水乡供活计，四时风月在扁舟。
乘鲤琴高采掇新，蔚蓝天上少红尘。黄姑渚畔湔裙水，不是人间妒妇津。
一别人间万事空，他年何处却相逢。不须更话三生石，紫翠参天十二峰。
江外群山如画图，轻烟残雪入荆吴。东风醉问春多少，远郭垂杨十万株。
占得江湖汗漫天，了无乡县挂民编。卖鱼买酒醉日日，长是太平无事年。
碧琳宫殿昼翻书，时见龙鸾落宝跗。一念清非能却暑，不须更展北风图。
江头日日惜芳时，三月春光两鬓丝。拔剑自歌还自舞，邑人谁识虎头痴。
扬州风物故依然，梦想他时楚水边。乞与灵根归自种，梢头茧栗看新年。
陕府东郊魏仲先，曾言无事小神仙。而今懒残浑到我，去子百年仍著鞭。
千门万户矗青冥，六国脂膏四海兵。岂但此中非帝业，当时犹更有儒坑。
兄弟江南身塞北，雁飞犹自半年馀。夜来因得思乡梦，重读前秋转海书。
偷闲切欲访岩扃，恍若桃源洞里春。平世自无忧国事，徘徊愁见避秦人。
荒烟凉雨助人悲，泪染衣巾不自知。除却春风沙际绿，一如看汝过江时。
努力少年求好官，好花须是少年看。君看老大逢花树，未折一枝心已阑。
周南留滞登封日，鲁国逍遥曳杖时。海内时流今略尽，不知谁作蔡邕碑。
太乙峰前是我家，满床书史足生涯。春深带酒不归去，老却碧桃无限花。
年年周孔道何多，谁为缁黄保不磨。却笑纷纷韩孟辈，空言无奈异端何。
蛮夷夷必尽无知，上圣功成亦化之。大道须归真见性，灰心达善即为师。
罗池刺史寡尘缘，画戟墙头筑望仙。黄鹤与谁同一去，碧桃无主又千年。
子墨玄玄梅白白，以梅号墨岂其情。年来黑白无分晓，墨作梅花卖得行。
曲曲溪流叠叠山，稻塍高下路回环。晓暾初射林霏落，一道炊烟紫翠间。
不管霜毛不贷人，一年旧了一年新。山窗未晓闻山乐，可是梅花漏世春。
架上酴醾万玉浮，当年攀折为迟留。而今老病空相对，花不羞人人自羞。
苍璧方渐白鹿皮，琼瑶更似木瓜诗。从来持得吟诗戒，此是愚翁破戒时。
剑戟纷纷扶主日，山林寂寞闭门时。水声禽语皆时事，莫道山翁总不知。
萧萧疏雨逐斜风，三两归鸦暮霭中。看到菊花无可看，一年秋事又成空。
秋云黯黯结层阴，頖水人稀夜漏沉。独有芭蕉如道侣，二年相伴宿斋心。
矻矻穷年漫逐名，不知七日换新正。困人天气浓于酒，赖有梅花唤眼醒。
与世从来最阔疏，年来况复味潜虚。漆园不嗜濠梁乐，人自人兮鱼自鱼。
一水萦回两岸鸥，翩翩无数近行舟。十年不见浑如旧，有意随人天际浮。
汉武年高慢帝图，任人曾不问贤愚。直饶四老依前出，消得江充宠佞无。
八十蹁跹老阿兄，一窗风雨伴双清。武昌近日音书少，时听湖边过雁声。
瓜葛非徒李世民，牵藤引蔓百千身。周时柱下霜眉客，今作书符咒水人。
库家不典更愁人，作么经营米与薪。自出俸钱权抵当，雪霜时候反如春。
澶涧无复昔年流，厌胜城东事已休。惟有寓公留胜迹，至今烟景尚黄楼。
乔木阴森境最幽，扶筇因暇看岩丘。老僧更道心如水，堪共携琴作漫游。
汉江莽莽雪浮浮，远想山阴泛剡游。高兴共成何更尽，子猷安道喜同舟。
我在江湖子在山，山中斤斧几时闲。何如吹笛沧浪上，浩荡烟波任往还。
紫微垣里月光飞，玉佩腰间正陆离。天上去来知几日，蟠桃结子是归时。
春说吾去留靡定，又云君醉醒难知。即愁醉里逃而去，不道先生有醒时。
江上春云似舞衣，乱流残照弄晴辉。浮云自爱无拘刺，流水年华去不归。
失笑羁人泥听禽，年年春老益愁心。江城树少无栖处，堕落千岩万壑深。
知暗恼说是多情，情到多时处处轻。幸我生平颇情寡，陡然迷惑为卿卿。
细雨寒江此送君，相思时复到河汾。凭君传语阳明子，我正扶衰候岭云。
尽道寥天跨赤虬，那知深狱闭吴钩。自知匣底千秋在，无奈寒光逼斗牛。
窃见胡三问牡丹，为言依旧满西栏。花时何处偏相忆，寥落衰红雨后看。
一春多病倦游嬉，又对莺啼燕语时。疏竹短墙流水曲，众芳深处咏归迟。
青村地僻稼轩幽，来往过从总白头。酒盏诗篇虽不废，已应非复少年游。
去国翻成汗漫游，迢迢云海六鳌愁。归来又踏江南土，都在当年拄杖头。
堂上新生虎面狸，千金许我不应移。家寒故是无偷鼠，要见翻身上树时。
少年意气王千斤，铁棒曾穿万虏群。壮士从来不病死，孤儿今属羽林军。
斜月巴山起白烟，寂寥孤梦托秋弦。相看不尽云飞鸟，风雨梧桐忆去年。
常时新月有无间，今夕清晖抵半环。柳外桥高最堪望，凭阑目送下西山。
扬帆逐浪过江湄，白眼何曾青转时。斗酒自娱还自笑，无边风月有谁知。
山中逃暑睡方甜，门外于菟识孝廉。寿到古稀仍过七，老天明示吉人占。
荒山老柏蘖拥肿，相伴丑石反成妍。有人披图笑领似，不才如我终天年。
少年不解自窥园，空读神农百草言。今日谢君分异种，不知曾否是青门。
分符拥节几经年，闻道方成屋数椽。只恐未容高枕卧，却须持橐听鸣鞭。
殿宇时闻燕雀喧，虚庭尽日少人行。孤吟独坐情何限，时喜风传中鹄声。
云藏仙窟几何年，一旦来游岂偶然。造物应怜林下客，故令一睹洞中天。
采来杉桧四时青，巧结蛇龙物象形。栽植太清资异致，势凌霜雪碧亭亭。
一朵蓬莱在世间，梵王宫阙翠云间。近南溪水更清浅，闻道游人未忍还。
去年边上见梅花，醉眼淹留未到家。今日岭南攀折得，忽惊身又在天涯。
六宫一例鸡冠子，新样交镌白玉花。欲试澹妆兼道服，面前宣与唾盂家。
六株丹桂一时华，此去蟾宫路不赊。莫惜中秋同一赏，明年好事总吾家。
尘世悠悠不识真，一潭春碧养潜鳞。可怜无故惊雷起，误却山前失箸人。
十年华发傍风尘，薄宦谁怜似积薪。虾菜扁舟差不恶，忆君芳草五湖春。
隋家堤畔柳如烟，玉勒金羁侠少年。闻道刘生能结客，春光应在酒垆前。
自叹年来刺骨贫，吾庐今已属西邻。殷勤说与东园柳，他日相逢是路人。
望到今宵喜定嗔，一年此夕说相亲。天仙遇合犹如此，何况浮萍握手人。
云中笑语觉风生，摩诘今时令独行。摇首谁能拜弥勒，皱眉却合怕渊明。
暮春之初光景奇，湖平山远最宜诗。尚馀一恨无人会，不见蝉声满寺时。
春事纷来似到家，恨无仙术驻年华。一声雷送晓来雨，百和香凝栏里花。
恬和端洁及虚明，六妙均融道法成。愿考此祥皆密契，不求知己浪传名。
冠盖临岐费苦吟，太平人物盛时音。至今翰墨犹赓和，不尽当时赠别心。
终日垂帷一卷书，隐岩名字满江湖。何时见子华阴道，拍手西风下蹇驴。
西溪缚屋称幽居，坐对松窗与世疏。到眼青山千万叠，此生安乐更无如。
天北天南绕路边，托根无处不延绵。萋萋总是无情物，吹绿东风又一年。
衡阳到却十三春，行脚同来有几人。老大又思归岳里，当时来漆祖师身。
天涯深峡无人地，岁暮穷阴欲夜天。不向东楼时一醉，如何拟过二三年。
积年祖宅隐黄山，门外槐根出地盘。幼子孤遗音信断，常时思忆倍辛酸。
潮小淹留孝子祠，雪花须要老夫诗。钟声篷底不知处，却似姑苏夜泊时。
法书点画久非真，上圣传真妙入神。凤翥龙盘时降出，二王应望属车尘。
卯饮君家江上楼，坐中风雪暗前洲。世间矰缴无空巧，我自归心没白鸥。
宦路平时欲陆沉，先生诲语每南金。长庚配月空回首，古井无波已此心。
公业平时劝用儒，诸公何事起相图。只言天下无健者，岂信车中有布乎。
一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。
昔从师在月岩时，我过鹅湖即语离。每见孤鸿每生感，不曾一日不相思。
一种村居富贵穷，多年饶润谢天公。眼前黄白方吹尽，已放山丹蓓蕾红。
才名少与斗山齐，三考中书日已西。回首湘江春草绿，鹧鸪啼罢子规啼。
映空微雨不成丝，约勒桃花欲动时。争奈东风有情思，晓红轻笑竹边枝。
萧萧墟落暮云寒，坏曲薪歌浃野欢。何处饭牛归路远，一声辛苦愬漫漫。
十月黄花开满篱，人人都道不逢时。虽然已过重阳节，开也迟迟谢也迟。
执法廷中汉列卿，三年持钺镇方城。归来好就长杨草，扈从君王大阅兵。
芸阁风清昼景迟，楮生毛颖侍多时。吾皇游艺超今古，能事犹推智永师。
黄河城下水沄沄，船去船来几夕曛。老尽津头垂钓客，柳阴相对白鸥群。
世途无处不通津，惟尔栖栖志未伸。莫过沅湘唾江水，此中曾有汨罗人。
偶作山行只杖藜，归逢寒日下山时。与僧并立看红树，忽有鹤来栖树枝。
故国春宵正可怜，九衢灯火吐春烟。旧游已共晨星散，月色遥知似去年。
乘闲迂步共寻僧，家住寒山第几层。自许他年挂冠去，幽楼终不愧孙登。
白云风散聚天香，霞彩高明道味长。银汉影沈星乍没，又看红日起扶桑。
才随年尽不重奇，每愧诸郎索近诗。旋作七言供一笑，自痴那得使人痴。
会稽太守驾行轩，山叟龙钟立道边。买得千金声价重，临行只用一文钱。
江梅玉立故清妍，心友猗兰弟水仙。终日相看静无语，一时风味也堪怜。
老身一衲百无营，病骨人惊太瘦生。多谢枝筇解扶我，松阴石上听溪声。
小小亭台占远山，斜斜径路透禅关。白云锁断人行处，惟与老僧相伴闲。
群峰南北争嵯峨，如泻大壑翻众波。爱之欲把入图画，世无好手将奈何。
草芥萧然十阁珍，车中妆具不时新。留犁服匿谁供给，台阁悠悠食肉人。
一室寥寥书满床，世人此夕苦纷忙。妻儿随俗真堪笑，也扫空庭浣旧裳。
便买春醪日典衣，及时行乐莫相违。白鹭洲前宁久驻，紫薇红药待公归。
烂熳谁家临路枝，留连蜂蝶过相疑。行人莫羡渠能主，落水沾尘会有时。
翀峰龟岭与龙屿，三处山川实壮哉。相去之间不百里，七年三度状元来。
秋光漠漠草青青，日落江流雁下汀。世路风波今始半，为余遥谢草堂灵。
囊里灵龟小似钱，道伊年与我同年。壶中长挈天相逐，何处升天更有天。
老子生来铁面皮，要渠嬉笑莫过诗。可怜百巧卿云手，拙直今年一奏词。
秋千庭院闭青春，背立谁曾见得真。莫道不言思忆事，欲言还说与何人。
还将病骨畏秋声，一枕江流是我生。若道严陵偏不事，汉人更有圣之清。
菊花又报一年秋，聊复凭高解我忧。秋水长天那更得，子安才调尚淹留。
春光满目是吴头，水碧琉璃拍岸流。忆著去年桃叶渡，相思无限使人愁。
长安楼外见归鸿，几度登临忆远公。飞锡何时能过我，焚香相对夜谈空。
前有天随后老坡，杞粮仍欲寿西河。吾今何意更思此，但喜杯羹风味多。
枕中佳兆远相夸，未敢凭虚便拜嘉。老去定心如止水，不随闲梦入人家。
分手钱塘又一年，此心遥忆甚茫然。相逢赠尔清风柄，莫畏黄堂盛暑天。
三十六源光夺鉴，九千馀顷稻盈车。何年使客徼微利，不管稽阴数万家。
先生来赴泮林期，正是寻花问柳时。偷把春风舞雩曲，蒹葭江上避人吹。
衡岳南来江汉分，赤霞深护祝融君。芙蓉石上几时到，一夜心飞七泽云。
春暖秋凉兼景好，年丰身健更时和。如茵草上轻轻碾，似锦花间慢慢拖。
暝烟欲捲任栖迟，断嶂云光射岭西。恰似半晴三月雨，林梢只少子规啼。
天游杳杳海漫漫，无有无无是道观。大法药兼心地要，两门都作混成看。
仙篆元非世俗书，笔端会把鬼神驱。当年笔迹今何在，洞客争传竹叶符。
记得孤斋晚眺时，倚栏连袂共题诗。山中每到斜阳后，便觉伤心双泪垂。
云母灯球施佛前，前春买得映床悬。羸姿侧卧搴帏赏，无分仍看第二年。
月窗半榻枕松筠，石上花开几度春。山色不殊春梦觉，觉时依旧梦时人。
乍闻槁雪堕窗前，已见飞花舞道边。梦断忽惊山竹裂，一灯照我拥书眠。
呼童夜半一杯汤，盎盎天和入肺肠。咽正滑时即挥去，人间此意细思量。
闽南虎竹三千里，苕水渔村二十年。别后相思梦何处，刺桐花发海云边。
柳外高风尽日吹，春来不省见花枝。汉傍别墅三株杏，记得飘零似雪时。
魂归冥漠魄归泉，却恨青蛾误少年。三尺孤坟何处是，每逢寒食一潸然。
十花金盏劝仙娥，乘兴追欢酒量过。灯影四围深夜里，分明红玉醉颜酡。
绿柳苍松取次栽，灵旗风煖庙门开。百年遗构重修处，曾得亲王入梦来。
兴废由来只靠天，三郎往事亦堪怜。湘江直下浯溪上，翕霍于今五百年。
道乡牵损衮龙衣，谪堕天涯咏楚蓠。莫放蹇驴游别处，拾青阁下有残碑。
病为兀兀安身物，酒作逢逢入脑声。堪笑钱塘十万户，官家付与老书生。
城云如梦柳僛僛，野水横来强满池。九十日春浑得雨，故应留润作花时。
拈著唐诗废晚餐，傍人笑我病诗癫。世间尤物言西子，西子何曾直一钱。
即看宪府肃澄清，问寝人趋陆贾城。自是杜周临法座，延年宁让大夫名。
谁怜定武故将军，醉舞狂歌老更真。好事时分小槽酒，残樽也到白头人。
遗民昔日寄东林，弹指韶年去复今。借问虎溪明月夜，几多流水在琴心。
少年高掇老庞科，未必龙门众角多。幕府三招三不去，唯将一钵渡娑婆。
我今四海觅云松，南游笑指匡庐峰。他时倘慕金光草，与尔同鞭赤玉龙。
渟渟灵水养灵珠，籁定波生注玉壶。洗尽尘劳多少客，不知还解洗心无。
一片无尘新雨地，半边有藓古时松。目前景物人皆见，取用谁知各不同。
晴时上马雨时归，马上看山失翠微。七十里程三度水，不逢蓑笠尽毡衣。
问讯前贤沧海边，遥堤烟草故依然。谁言筦库功名薄，已活淮民二百年。
回首春风逞少年，厌闻人说旧因缘。而今恨不逢班辈，说著儿时在眼前。
今年庭树著花稀，因是耽书失事治。何处结巢双喜鹊，却来删得几枯枝。
稻未分秧麦已秋，豚蹄不用祝瓯窭。老翁七十犹彊健，没膝春泥夜叱牛。
天上丹成鹤上飞，溪边留得钓渔矶。千年二谢风流尽，谁复行吟送落晖。
歌阕一尊清昼长，曲池小景晚风凉。波微动处见鱼戏，荷半开时过雨香。
湖水漫漫日夜添，芡芒蒲锷斗尖铦。不须更问雨多少，且喜西窗青入帘。
老大成名仍足病，纵听丝竹也无欢。高情太守容闲坐，借与青山尽日看。
野水晴山雪后时，独行村落更相思。无因一向溪头醉，处处寒梅映酒旗。
苍崖绝壁长琼腴，灵府烦蒸藉扫除。老楮群鸡甘下箸，乖龙左耳避珍蔬。
竞秀双峰翠插天，诸山罗立亦骈肩。负薪多少行歌者，昼锦方知太守贤。
坳堂翠积草生平，时有中庭鸟雀行。日影满阶全不定，好风轻泛树头声。
玄经罢草不胜闲，愁遣幽人问字还。别后相思何所道，尊前秋色似君山。
春风欲转非容易，选取一枝作先使。试看欲发未发时，似与东君说心事。
始见青云干律吕，俄逢瑞雪应阳春。今日回看上林树，梅花柳絮一时新。
重到钱唐异昔时，潮头东击远洲移。人间莫住三千岁，沧海桑田几许悲。
竹外横枝老屈盘，冰壶遥夜玉窗寒。两公明日江南路，雪后园林子细看。
绣林红岸落花钿，目极云霄思浩然。漳浦病多愁易老，满庭榆荚似秋天。
作恶春风二十年，愁眉常到镜台前。去年杨柳为谁折，今岁梅花黯自怜。
湘山越岭纵怀归，可废当年靡盐诗。府主甚贤宾得士，岂忧磨磷涅能缁。
大道从来恶满盈，脱身便欲老岩扃。杜门渐解埋光意，积水姑为半月形。
目送飞鸿手抚弦，十年幽事已茫然。谁知昨夜南归梦，犹在云山野水边。
玉光莹润锦斓斑，霜雪经多节愈坚。珍重故人相赠意，扶持衰病过残年。
采药凌峰不觉遥，耶溪频负道猷招。谈经近厌天花满，欲谢时人隐沃焦。
只怪诸君会事频，传经人要出亲民。请看赠处皆真意，莫道今人非古人。
莫愁湖上酒楼前，露荻烟葭间渚莲。一代风流披锦夜，四时芳气蔚蓝天。
时无闰月那成年，庙有先君岂上贤。鲁国从来秉周礼，文公何事独无天。
老去虽贫有酒垆，秫田自种暂时沽。闺中不解为悭妇，犹问刘郎燕客无。
边阃当时任老臣，边头千里净无尘。御营上谒多恩赉，天语还闻奖谕频。
别时容易见时难，我钓吴淞尔钓磻。遮莫子牙钩饵大，四腮风味属张翰。
潮痕日日到门前，供具时时喜斫鲜。记得寻君秋色里，邻家多是捕鱼船。
春风日夜晓清真，不惜天香染世尘。寄语山僧休尽扫，石间留取作毡茵。
忆昔君王初选时，侍儿邀宠学蛾眉。而今弃置同衰草，不及章台杨柳枝。
不知列岫何年有，应费神功妙剸裁。怪怪奇奇人莫问，娲皇曾把补天来。
偶然一饭进王孙，荅赠千金未足论。何事怨家还报德，淮阴年少亦推恩。
江海归来见似人，离披犹自少风尘。何如淡月山庄夜，百幅清溪乱写真。
壮时瞻仰近龙颜，老尚簪缨侍从班。恋阙敢辞筋力倦，铭心刻骨更输丹。
万顷苍波月一钩，鹭鸥栖稳雁悠悠。老夫于此兴不浅，无奈凛乎何可留。
早过长信报平安，晚向昭阳效合欢。天上只夸频送喜，不知双翅落金丸。
小妇采茶郎拾粳，笑逢山道两边行。收拾茶篮且归去，早携晚饭馌郎耕。
丈室云趋彼岂徒，拳拳此意忍容孤。即今又举二三语，说似当年邑大夫。
华寝星陈夜未央，明河奕奕度神光。一年暂得停机杼，不柰秋虫促织忙。
誓墓归来老病身，无心去逐世间尘。与君轰饮君犹恨，不写人间第一人。
愤王祠庙桃花下，愁苦看春又隔年。今夜白苹风更恶，去时须傍采菱船。
耳根唯愿常清静，更得四时风雨顺。开得眼来一切心，尽为好事善相近。
羊车暇日劳挥麈，玉树春风自满庭。欲问乌衣旧时事，静无秋燕有秋萤。
苍颜已是十年前，把镜回看一怅然。履薄临深谅无几，且将馀日付残编。
文皇创业定燕都，万世山河巩禹图。北割大宁神算远，只嗤狼子轻悬弧。
石台宿草几年荒，不比维摩狮子床。大士向来曾晏坐，是身如电暗回光。
帘外寒江千里色，林中樽酒七人期。宁知腊日龙沙会，却胜重阳落帽时。
近得故人盈纸书，却将取辱笑吾徒。世间自有可羞事，曾见欧阳责范无。
诉尽中情为两诗，可怜谁识汉文姬。归来已觉秋风晚，标格犹应似旧时。
五十年来谪酒星，垆头瓮侧任沉冥。淋淳酣畅予何意，世上于今忌独醒。
市中货鸩作参苓，遮莫秦和苦口争。杀尽苍生消底物，卞京两把老蔓菁。
闲向江头倚大兰，西风回首雁声寒。不知浮世奔驰者，滚滚红尘没马鞍。
沩汭道人身御风，弃家求静慕仙踪。仙都有石立天半，特立要当如此峰。
丰神玉雪更清温，胸次涵濡七泽吞。闻道晚年偏好易，手探月窟足天根。
冰霜为骨血为衣，朅向炎邦寄翠微。多少官桥人不识，夜深疑作岭霞飞。
举室相先起五更，为翁诞日寿金觥。痴儿未识翁年甲，五十年前今夜生。
一番摇落一番嗟，咫尺天涯梦里家。莫道秋来不憔悴，满庭都是断肠花。
烽火销来五十年，居民初不识戈鋋。耕桑满野帝何力，千里边城自晏然。
千秋观前雨湿衣，石帆山下叩渔扉。鹧鸪苦道行不得，杜鹃更劝不如归。
何须石室秘仙书，家有云英尚药炉。奕世大年缘底事，知君华胄出肩吾。
人间扰扰唯闲事，自见高人只有诗。寂寞嵩峰云外寺，常多梦里过斋时。
异种谁从楚畹分，园香未许世人闻。寒岩幽谷秋风里，青眼相看有此君。
相逢可恨十年迟，针芥相投更不疑。从此诗筒数来往，不须千里寄相思。
三百馀年屈指过，犹于遗墨见东坡。虽然数尺黄州竹，写出参天直节多。
狂风几日涨黄尘，篱外桃花忽照人。不有繁红慰逐客，二年不识浙江春。
洞里春晴花正开，看花出洞几时回。殷勤好去武陵客，莫引世人相逐来。
永昼嫔嫱小燕阑，投壶雅戏集清欢。众中最觉天机巧，平送筠筹觅倚干。
三十年不少盐酱，一镞群狐中的时。大地山河诸草木，至今尽发箭锋机。
蓝桥春雪君归日，秦岭秋风我去时。每到驿亭先下马，循墙绕柱觅君诗。
雨芽初试美于饴，尤胜新醅出榨时。坐对青山两清绝，肝脾溢出百篇诗。
昔年添竹延秋蔓，露叶离披马乳寒。今日天涯忽开卷，还如架底夜凉看。
凿开奇胜翠微间，车骑笙歌暮未还。彦国才如谢安石，他时即此是东山。
年来白业事如何，驹隙光阴荏苒过。莫道心斋无个事，悬崖险峻误人多。
老妻病女去淮西，慈母居吴鹤发衰。我独天涯听夜雨，寒灯三处照相思。
蔷薇经雨陨轻黄，芍药翻阶竹笋长。年少往来长不住，恰如蜂蝶为花忙。
未可郊原纵晓鞍，人间犹似有轻寒。春光不似常年短，过了清明更好看。
一年春事又阑珊，可惜芳菲愁里看。慎勿扫花供喂马，恼人秀色自堪餐。
荷尽已无擎雨盖，菊残犹有傲霜枝。一年好景君须记，正是橙黄橘绿时。
年年渐觉老人稀，欲别孙翁泪满衣。未死不知何处去，此身终向此原归。
谁人此地著危栏，城郭江山表里看。时节不知春已半，天围稍觉目前宽。
斗室萧萧日晏眠，疏狂惟与懒相便。寻常甲子无心记，看到梅花又一年。
长松夜洗千峰雨，重阴落落不知午。黄鹂幽意会相关，时向高枝声四五。
雨细风斜欲暝时，凌波一叶去安归。遥知夜宿蛟人室，浪卷波分不著衣。
洗天雷雨过南山，佳气无边紫翠间。长笑一声空浩劫，白云飞尽老僧闲。
我爱会稽杨使君，洞庭秋月约平分。时时吹笛中流去，卧看苕山如画云。
老干如虬懒作花，清波白月共疏斜。阿谁取次能描貌，铁石心肠有宋家。
道士身披鱼鬣衣，白日忽上青天飞。龙虎山头好明月，玉殿珠楼空翠微。
秋悴春荣各一时，中原花信尔先知。羌笛休吹断肠曲，东风只恋旧时枝。
闲看来往坐多时，雨洒香尘土湿微。珠翠压头行不稳，娇羞儿女把人衣。
勇猛身心断一支，腕头无数火星飞。毗卢处处开楼阁，徒效齐腰立雪时。
浣纱游女出关东，旧迹新词一梦中。槐陌柳亭何限事，年年回首向春风。
涌泉亭子小冰壶，老蚌胎寒露溅珠。只许鲛人弄明月，懒随龙叟泽焦枯。
如鸟飞飞到处栖，今年九日在山西。太行正是登高处，无菊亦应有酒携。
至乐纷华苦未真，至游无朕亦无身。细看浮世多尘坌，如我得归能几人。
秋草黄花覆古阡，隔林何处起人烟。山僧独在山中老，唯有寒松见少年。
女子亲傍礼法拘，合移孝道事翁姑。若还径醉无醒日，亦自无心相厥夫。
三月樱桃红满枝，江头紫蟹乍来时。旁人莫话毗陵事，须尽毗陵谁得知。
奉诏修书白玉堂，朝朝骑马傍宫墙。闸河东畔垂杨柳，时有莺声似故乡。
山北山南细路分，松花含雨落纷纷。道人汲井归茅舍，一带青烟染白云。
乔仙飞去撒天花，罗绮长抛谢物华。却恨金笼旧鹦鹉，伤心时误唤琵琶。
泠然非徵亦非商，夜久清音入梦长。人道官蛙成鼓吹，我知风水是霓裳。
家在寒塘半掩扉，年年相望两依依。玉关此去三千里，迢递无因寄远衣。
水边残雪照亭台，台上风襟向雪开。还似当时姓丁鹤，羽毛成后一归来。
圣贤祠毕诸生散，曳履斜阳哦杜诗。幽鸟飞来似相好，竹枝深处语多时。
忆昔娇妃在紫宸，铅华不御得天真。霜绡虽似当时态，争奈娇波不顾人。
箧中团扇去年携，小字曾书老杜诗。今日秋风风渐起，要人收拾自知时。
小桨从教野水欺，短檐偏受朔风吹。得鱼换酒且同醉，老尽青山总不知。
落日西风弄晚晴，东篱曲曲灿金英。先生茅舍终年淡，惟有寒芳不世情。
春风病眼日摩娑，衣底牟尼在浊波。自是老夫明不得，君今明得待如何。
长沙妖梦落天门，后世风流五柳存。堪叹过江高阀阅，乌衣萎尽旧芳荃。
至乐亭中半月留，溪山杖屦饱寻幽。见师忽起庐山梦，梦向旧时游处游。
檐花映日午风薰，时有黄鹂隔竹闻。香灺一炉春睡足，上方车马正纷纷。
银海流光濯缟衣，九霄风劲快高飞。生来便是神仙侣，浪说千年化令威。
昔日牛头山上老，朝朝暮暮为谁疲。人生七十寻常事，心行如君自古稀。
分付辎车且莫巾，临川道上有轻尘。平生怪煞荆舒老，多读诗书少识人。
身去寥寥无朕迹，此时谁会真消息。黄金灵骨今尚存，指示世人人不识。
旱蝗蔽土翳云空，遥想驱驰逐转蓬。端坐赖君酬一饱，老颜可讳发惭红。
出郭栽花涉小园，归调琴谱辑诗编。少年豪健今揫敛，休羡骑鲸李谪仙。
避喧求静到湖山，却被湖山不放闲。蹈破草鞋游未遍，便甘投老两山间。
寒色苍苍老柏风，石苔清滑露光融。半夜四山钟磬尽，水精宫殿月玲珑。
往来真个及瓜期，见竹还思种竹时。今日赋诗添旧集，明朝不是楚东诗。
官人许过一年馀，官行有律不可虚。此来偶有山中便，愿公叱驭莫徐徐。
金谷春残红乱吹，莺啼房老断肠枝。高楼身抱名花坠，犹是珠帘半捲时。
雪天谁复赠绨袍，残卷寒灯道自高。日里市尘三万斛，梦中化作大江涛。
青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。
风枝雨叶瘠土竹，龙蹲虎踞苍藓石。东坡老人翰林公，醉时吐出胸中墨。
高亭四望与天开，乘兴登临亦快哉。胸次如公无滞念，时时只合眺崔嵬。
自挽狂澜制百川，致君何日不尧年。由来八座尚书贵，盛事骎骎海内传。
玉质纵横黄绢外，春阳却自紫毫开。雨馀不共莓苔老，风暖暗勾蜂蝶来。
道是诗坛万丈高，端能办却一生劳。阿谁不识珠将玉，若个关渠风更骚。
淮水连年起战尘，油旌三换一何频。共君前后俱从事，羞见功名与别人。
八十馀三老阿师，云山深僻少人知。不嫌野鹤水为伴，庭下闲松借一枝。
自辍清班素望崇，凛然争仰柏台风。大奸钜猾宜深屏，且避当年御史骢。
空斋人至鸟飞回，始觉山阳一笛哀。心似去年秋病酒，卧它僧舍未归来。
彤扉新授紫皇宣，品作蓬壶二等仙。今日访师无限意，应怜憔悴胜当年。
丹葩绿叶郁团团，消得姮娥种广寒。行尽天涯年八十，至今未遇一枝看。
几年龙技学勤劳，准拟丰餐嗜炙肴。庖刃如新惊岁晚，亦无蛙鳝荐松醪。
苍苔白石蔽芳丛，湛露幽香湿翠蓬。自古佳人老空谷，不须零落怨春风。
暇日辕门鼓角休，银鞍白马猎高秋。怪来少妇夸夫婿，千骑东方居上头。
病躯剩喜即新秋，残暑无端抵死留。风雨扫除虽一快，凋年摇落已堪愁。
白下桥边杨柳枝，新黄嫩绿正当时。重来折入寻春手，不比樊川去较迟。
雪里垂垂长白莲，不言不起更悠然。汝家初祖曾何道，翻结神天有漏缘。
平生好尚流俗表，无数交游气槩中。未觉门前车辙少，阿戎清赏有浑风。
碧桃枝上有珍禽，调舌交交听好音。画出江南春意思，明年携酒共追寻。
五色祥麟白月轮，乘时应不念离群。松根石上未归日，谁看暮山飞断云。
冷浸溪藤松下月，密缄远寄袁安雪。忍蹴茸茸一径毡，依约江行晓时节。
古道春风随马策，空亭寒色照干旌。尊前最喜纤纤魄，万里无云雁影轻。
老农含笑指家丁，偃伯灵台始见生。身手只今大如许，耳根不识鼓鼙声。
松竹阴森护上方，老仙蓬发一簪霜。闲来攲枕松风里，归梦不知山水长。
香风袅袅月娟娟，月满中庭夜悄然。只恐大罗天上有，人间今夕是何年。
朱阁层层绮户开，今时碧玉号多才。相逢乍问郎年少，几度章台折柳来。
高槐遥借隔林青，树里鸣蝉乍可听。记得年年当此日，一般流响过闲庭。
十年不去有如何，得少何须较失多。大是驹奴必千里，功名他日莫渠魔。
见凭蝴蝶过墙飞，却梦翩然入绮闱。欲扑翅轻萦不住，觉时疑有粉沾衣。
读礼三年守故庐，形容衰槁鬓毛疏。聪明不及前时远，虚负牙签架上书。
大风吹山山欲倒，千树万树皆如扫。波涛压屋不惊鸥，天外闲情仗三老。
山南山北屡相逢，年少今成二老翁。不向烟霄共飞舞，且来倾倒玉瓶空。
北山朝气澹高秋，欲往愁沾独少留。散策缘冈初见日，兴随云尽复中休。
溪水涵秋鹤影孤，草堂云冷树模糊。相逢未遂还山约，空复年来喜画图。
得时应在谷城山，蒸栗温姿照席间。助我漱流高卧意，曲肱从此不晞颜。
前年九日别家时，黄菊才开一两枝。今岁重阳归未得，却寻莲社步迟迟。
憩老亭西多牡丹，年年携酒向春看。于今池馆都非昔，野烧凝烟暮雨寒。
当年渡海为从师，学得而翁一半痴。从此要归归便得，不须还问再来期。
竹窗记得辽阳雪，未必凄清似此多。我亦馀生知有道，等闲无奈后昆何。
休咏诗人大小东，丰年雨意十分浓。使君自是为霖手，不遣昌黎苦讼风。
施能卖晋移君贰，旃解讥秦救陛郎。多少谏臣翻获罪，却教若辈管兴亡。
凤凰只是瑞时鸣，邂逅千年或一声。不比喧啾争巧舌，微禽何苦蓄疑情。
坐上才初佳句传，中官写得便闻天。圣人含笑搜寻了，依韵当时赐和篇。
白首无聊老病躯，一心唯觅死头颅。时人误作梅花看，今日枝头雪也无。
一曲沧浪紫翠浮，柳阴深处有渔舟。溪头便是桃源路，时见残红逐水流。
辛酸既不为中味，商徵如何是正音。举世未能分曲直，使谁为主主心平。
玉文山后灵岩寺，四百年来选佛场。满地白云关不住，石泉流出落花香。
风高木落晚秋时，日暮千林黄叶稀。祇有苍苍谷中树，岁寒心事不相违。
廿年缟带暂分携，五日河桥赠绤𫄨。清风两腋歌无斁，缠臂何须五色丝。
古树闲云独抱琴，琴声寂静树云深。相如渴死文君老，辜负题桥万里心。
风前掩苒草吹香，溪上霏微雨送凉。万里安西无梦到，却寻僧话破年光。
刳木为舟数丈馀，卧看风月映芙蕖。清香一阵浑无暑，时有惊榔跃出鱼。
草堂仍著薜萝遮，地僻林深有此家。只道春风吹不到，门前依旧落松花。
花萼楼前白玉枝，暗香长与月相随。草堂人去逋仙老，春兴无端却属谁。
归耕此计未为迟，畎亩艰难已素知。伊尹佐商功业盛，却思前日有莘时。
马家宅畔无乔木，徐氏门前芳草多。留得白头渔父在，年年长笛送沧波。
莫道花开便是春，莫言沙涨即成津。南风过了东风起，愁杀江头待渡人。
乘春祓禊逐风光，扈跸陪銮渭渚傍。还笑当时水滨老，衰年八十待文王。
不到天台三十年，草庵犹记宿云边。老僧晓出松门去，手挈军持取涧泉。
畏暑凌晨更疾驱，疏星影里度篮舆。忽惊道上人如堵，知是田家出趁墟。
重九仍重岁渐阑，强开病眼更登攀。年年认得酣歌处，犹恐招魂葬故山。
微生已觉渐休闲，老矣何心世路间。尽把虫鱼束高阁，且拿双桨泛湖山。
一生精力尽于诗，诗到成时不自持。脱著衣冠对神武，婆娑空复羡诸儿。
赏心亭前白鹭洲，淮水东畔水东流。只知览古生许恨，不知身世自悠悠。
水满横塘雨过时，一番红景杂花飞。送春无限情惆怅，身在天涯未得归。
铜瓶双耳鹧鸪斑，供养幽花出小山。念尔清芬长对我，时时汲月浸潺湲。
紫枢勋业旧青毡，更上中台秉化权。它日鸿钧陶寿域，赤松相与不论年。
称意新官又少年，秋凉身健好朝天。青云上了无多路，却要徐驱稳著鞭。
杏林春色满窗纱，好是当年董奉家。我借馀光辉客邸，神功特向众人夸。
笙歌无复醉南楼，燕雀凄凉草木秋。记得小时来扑蝶，几枝摘尽好花头。
花川同色及春时，不报人知也自知。此日不须题岁月，一回来作一篇诗。
一叶落时空下泪，三春归尽复何情。无人共得东风语，半日尊前计不成。
千钱不枉买西邻，浊酒墙头无限春。曹伯许男容入会，老夫叨长号王人。
清带月华涵竹户，冷澄秋色照禅衣。滔滔润物知多少，极目寒波瀁落晖。
嶷嶷群峰当户立，泠泠绝涧出山长。虚寮竟日无馀事，默坐时闻柏子香。
吾祖平生学苦空，至今馀庆尚重重。佳城气象年来别，秀出南屏第一峰。
珠幡绛节晓霞中，汉武清斋待少翁。不向人间恋春色，桃花自满紫阳宫。
象鼻峰前得少留，烟霞风景记来游。等闲拂石题名姓，惹得青云上笔头。
韩范诸公各一时，贤豪久速系安危。从来功业知难就，未敢先赓庆历诗。
学炼还丹岁月迟，要观沧海倒枯时。人间甲子成何事，不似山翁一局棋。
边人大半能胡语，胡骑年来亦汉装。谁向青红毡帐里，单身缚得不花王。
莫道无人径亦穷，尚馀碧筱伴青枫。白云不是从天降，坐看生从翠崦中。
访道寻幽历万山，神仙元不在山间。须知对面长相失，莫叹乔松去不还。
自缘耽酒厌时名，数亩溪田手自耕。俱道鹿门多气象，近来添得醉先生。
初飞锡杖出人间，前度游人今度闲。中夏劝农曾过此，新秋窈窕题诗还。
早岁声名起日南，暮年病骨卧烟岚。死生有地皆天命，不用人间更疾谗。
暖风融雪晴方好，春意催年老自悲。故国未归空有梦，梅花欲动又题诗。
前年过语漫匆匆，今喜追随数日同。诗里固知俱有味，酒边宁复重言功。
莫怪今朝雨不休，天工着意在年头。尘埃浣涤须教尽，始得风光遍九州。
鲈鱼苦系张公子，一叶扁舟江上回。莫向园丁问生理，于今老鹤几番胎。
背如刀截机头锦，面似升量涧底泉。铜雀台南秋日后，照来照去已三年。
傲雪含芳破五花，水村山郭傍诗家。本为金鼎调羹物，寥落山林老岁华。
灵武储皇识事端，解将权术济艰难。当时若徇区区节，宗社何由获再安。
炼就金丹不出山，世人那得见童颜。他年冲举归蓬岛，华表应看一鹤还。
雨苔绿遍珊瑚石，云彩晴开翡翠林。好作萧斋傍幽处，一编时究古人心。
君知曹子幻奇功，法界由来一性风。等是少年夸狡狯，杖端聊挂蕊珠宫。
安心惟在觅心时，后世支尘两自欺。寄语禅林休歇去，古来仙圣本无为。
顽石都堪作警人，唤回尘梦一场春。风波道路豺狼恶，合向名山老此身。
树头栗鼠往来频，时遣髽童作徼巡。不是尚方要包贡，暮年赖此助精神。
赵州道个吃茶去，一滴何曾湿口唇。到此果能相见得，不妨全主更全宾。
绿染庭芜一尺深，老师阅世几驹阴。自言不看传灯了，只读楞严见佛心。
沙头载酒话蕲州，胜水名亭怅旧游。闻道彭城多善政，盘根正属有为秋。
山樱江藕荐时鲜，况有嘉鱼出锦渊。圣体从谁问行在，朝廷北极是幽燕。
琵琶送酒为君弹，剑叶生霜发晓寒。似此出门犹不易，堪知蜀道古今难。
卧雪丰姿入画清，当时令尹亦多情。于今纵有袁安在，雪里谁来问死生。
信州山水故多情，当我来时雨却晴。有客南楼正高坐，凭将短句代通名。
流水歌声共不回，去年天气旧亭台。梁尘寂寞燕归去，黄蜀葵花一朵开。
草枯霜白泣原鸰，五十三年老弟兄。风雨对床缘未了，荆花重合在来生。
频年翰苑逢端午，蒲酒生香迭献酬。今日南冠笼短鬓，不知酝酿几多愁。
文章漫道能吞凤，杯酒何曾解吃鱼。今日梓州张社会，应须遭这老尚书。
斩新梅蕊破东风，一树鹅黄一树红。不着铅华元自好，未妨时世略相同。
黄尘乌帽六年间，心迹何尝一日闲。今日船头忽东转，始知有味是家山。
紫烟捧日炉香动，万马千车踏新冻。绣衣年少朝欲归，美人犹在青楼梦。
五岭高高上接天，关山戎马已经年。南方流落无消息，愁见街头永历钱。
情绪纷纷诉向谁，昔时脂粉尽成悲。青灯此夕怜孤影，何事天涯不泪垂。
津吏传呼太宰来，米家船里似楼开。阳关唱彻瞻辰卧，南极何年接上台。
山形西上水东流，独泛长江十日舟。无翼可随飞鸟去，相思时复到浔州。
流水山闲无尽时，登临到处与心期。世人只爱桃源好，梅熟山闲怎得知。
雨过香浮杜若洲，杖藜偏似少陵游。数声啼鸟东风外，缘树晴烟何处楼。
人迹来稀地自偏，闲门无事度年年。最怜十日空阶雨，铸得青青万个钱。
半秋初入中旬夜，已向阶前守月明。从未圆时看却好，一分分见傍轮生。
六丁驱役鬼神奔，一夜开山掌样平。多少往来车马客，尚忧行路涩难行。
銮坡蓬监两封书，道院东西各付渠。乾道圣人无固必，是非付与直哉鱼。
面壁山人不下台，老阴消尽少阳回。白云影尽千峰里，紫菊香腾十丈来。
彭泽归来老岁华，东篱尽可了生涯。谁知秋意凋零后，最耐风霜有此花。
家声籍籍大江西，临老挥毫捧御题。得意何殊少年乐，还家不惜醉如泥。
江上新园一段清，雨馀偏爱踏莎行。年年马上风尘表，回首天涯是此情。
溪友渔翁忍弃捐，却应游泳得长年。遐方未识珍羞贵，不道杨凭已得仙。
由律知空律可忘，不空空处已承当。花飞水涌随缘事，且与人间作道场。
家山历历未归来，投老江湖祇自咍。赖有年年乡信好，一瓯浮玉饱春台。
青眼相看君可知，精神浑在艳阳时。只因嫁得东君后，两泪相看是别离。
去年公到包山寺，林底相逢笑不休。今日我来公已去，石羊石虎替人愁。
酪奴作祟搅秋眠，追咎前非四十年。一夜虫声相计会，并催白发到愁边。
海上一峰高插天，山头眼力穷大千。飞来鸿鹄下霄汉，掩翼缩足今三年。
十年天下满兵埃，可惜经文半劫灰。欲析微尘出经卷，随缘须动世间财。
吏胥无复到乡村，諠杂何曾及县门。岁岁年年比今日，邑人常戴府公恩。
袅袅纤条映酒船，绿娇红小不胜怜。长年自笑情缘在，犹要春风慰眼前。
东堂岑寂似僧居，年老身闲不读书。病卧空床鸡唱晓，窗前饥雀啄寒蔬。
前山后山青不了，大树小树枝相樛。老痴胸中有丘壑，貌得江南一幅秋。
百不如人此老身，老身何必要如人。等闲花草随宜种，多在山中住几春。
去年宣府建行宫，今岁榆林驻六龙。闻道巡关张御史，曾回圣驾在居庸。
中年养病只吟诗，心迹悬知两崛奇。莫笑吾侬耽此癖，镜中赢得鬓成丝。
草间蟋蟀动秋吟，偏感羁栖旅念深。功业岂关双鬓事，年来白处已通心。
张老升仙不记年，石崖遗迹尚流传。心期默契真如见，何必追随与拍肩。
衣锦军前上冢时，当年意气慑吴儿。中原休问今何主，随分笙歌燕乐嬉。
荆门共弄江门艇，我与荆门是路回。因子望云一惆怅，明年消息杏花开。
秦焚汉杂道何孤，荡荡皇风岂易图。空有法言为世范，不知来者肯行无。
夜半山中布谷啼，离人归路梦中迷。深乡三月青苗老，犹有荒田未得犁。
许大乾坤满世间，管窥蠡测已为难。谁将一线通天窍，输与高人著眼看。
不随桃李堕芜莱，五百年长亦壮哉。闻道未央兴土木，寒流石上有人来。
钓国平生岂有心，解甘身与世浮沉。应知渭水车中老，自是君王著意深。
竹间无数玉森森，渐觉春随雪意深。山下地偏人迹少，野禽能识岁寒心。
人到中年畏别离，况逢多病转相思。夜深风雨满高竹，自起挑灯读寄诗。
一溪流水碧于蓝，日暖溪花醉欲酣。山鸟独鸣人迹绝，时看麋鹿下烟岚。
鹿车载酒竹间期，不记山妻泣谏时。已识形骸为外物，何须荷锸镇相随。
君道乾刚岂易柔，谬牵文义致优游。高皇马上辛勤得，总被儒生断送休。
柏台春静昼厌厌，好雨如丝不捲帘。最是东君能借力，閒庭草色一时添。
霜后枫林浑似缬，篱边菊老香初歇。昏昏醉梦了时光，一任头颅堆白雪。
松间石上听鸣泉，清比琴声更自然。有客欲来醒俗耳，挂冠已约在明年。
山头日日望郎归，江水悠悠信息稀。若使一年能一见，便从天上作支机。
湖州放笔夺造化，此事世人那得知。跫然何处见生气，彷佛空庭月落时。
碧山红树乱萦回，瀑布声喧万壑雷。一局手谈天地老，丁宁樵子莫看来。
三更三点万家眠，露欲为霜月堕烟。斗鼠上堂蝙蝠出，玉琴时动倚窗弦。
黄花晚节香愈劲，老圃秋容景更奇。欲侑瓣香无好语，且偷忠献一联诗。
荷叶倚风摇败绿，蓼花沾雨卧衰红。物华虽逐穷秋老，诗句翻从壮岁工。
一杯谁与细论文，对影成三更此君。却忆当年少陵客，空吟春木与江云。
八达高坡百尺强，径连大漠去荒荒。舆幢尽日山油碧，戍堡终年雾噀黄。
月白庭空树影稀，鹊栖不稳绕枝飞。老翁也学痴儿女，扑得流萤露湿衣。
画桥朱阁水东西，柳带花梢耸复低。欲上扁舟还借问，此中时有晋人迷。
孤山傲雪压芳凉，换得东风到玉堂。更聘海棠为侍女，桃花马上少年郎。
月待圆时花正好，花将残后月还亏。须知天上人间物，同禀秋清在一时。
秋天如水月如霜，玉笛风清曲破长。众乐任高声迥别，六宫齐道是君王。
几年别却钓鱼矶，喜见新图有所思。三十六鳞非故物，会看飞跃上天池。
春深携客扣松关，今古兴怀俛仰间。花落花开俱是幻，老僧长对白云闲。
花外班行雾外天，何缘子细望龙颜。小窥玉色真难老，底用臞仙九转丹。
野性何曾计此身，老来方觉负初心。故山无地堪栽竹，犹傍人家看竹林。
墙头红旆醉僛僛，大将防江出六奇。我自中原行铁马，他时此物不劳施。
云颙辞世几番春，老令霜髯未变尘。重拂旧题悲往事，幻身今幸作闲人。
雄狐假虎之林皋，河水腥风接海涛。行客不知身世险，一窗春梦送轻舠。
小景风流恰入时，留题纸尾竟何辞。不因脱兔投林了，何处而今更有诗。
长庚自是谪仙人，子美逢时稷契臣。风雪茫茫五君子，醉吟犹得继清尘。
去年玉辇侍端门，灯满鳌山讶晓暾。寂寞沙阳山水里，也将膏火照黄昏。
吕城街里听鸡鸣，岂料三年在上京。风雨凄凄今又听，旧时双耳旧鸡声。
银鞍白马少年游，十里朱帘上玉钩。为问别来新柳色，春风得似旧杭州。
尽谓黄龙山里龙，弥年翻去碧潭空。君行为报居人道，遐迩虽殊一雨同。
信手裁成任短长，密通一线透中央。看来只是旧时底，著了何妨到处行。
城廓周回十里通，遥从城上见城中。不知多少王孙第，万户楼台一半红。
西湖天下奇绝处，定有老仙时下观。重来俯仰已陈迹，但见孤山烟雾漫。
廊坏空留响屧名，为因西子绕廊行。可怜伍相终朝谏，谁记当时曳履声。
骚坛处处自张围，我不操兵世莫疑。翠壁青林端有句，傍花随柳却无诗。
萧萧数叶不胜看，到此方知画竹难。谁信中书曾放笔，片时行尽楚江干。
赤鼻矶头横曙烟，吴王城下浪连天。闻道东坡妙天下，尔来靡日不盘旋。
求田问舍本无期，废弃衰年适此时。未拟沃州那旧隐，且从新托试维持。
名籍丹丘号散人，何时香火共朝真。只应经世平生意，未合归愚便问津。
山中木实不知名，闻道今年烂漫生。老妪尽携孙与子，悲歌直上白云层。
敬亭山外人归远，峡石溪边水去斜。茅屋老妻良酿酒，东篱黄菊任开花。
好事固难将力取，贤人须是著心求。浮生日月无多子，时过千休复万休。
剑阁门西第一峰，道陵成道有高踪。行人若上升仙处，须拨白云三四重。
十年荒徼尚留名，阅尽风霜见老成。旌阳剑气应常在，为扫妖氛答圣明。
年华冉冉春将半，花事匆匆雨满城。想复东郊变新绿，未妨携酒趁初晴。
停骖惆怅圣安寺，旧时轮奂想翚飞。前朝已落王承福，后堂空祀李宸妃。
晚雪漫漫没兔罝，满杯豆粥饷邻家。夜长少妇无舂织，一点青灯伴缉麻。
清香奇色匝芳洲，只得公馀一见休。道是好花堪谑问，几时曾上美人头。
春江月出大堤平，堤上女郎连袂行。唱尽新词欢不见，红霞映树鹧鸪鸣。
夜月分明在树杪，西川故老许神交。文章可是传衣钵，风雪寒窗记手抄。
经年相别无他嘱，莫只波波意里求。病去药除消息尽，红尘堆里等闲游。
白云山顶病禅师，昔日公卿各赠诗。行尽四方年八十，却归荒寺有谁知。
半腮迎日斗鲜红，累叶眉山赋飓风。屈指乌衣三世后，新诗重睹薛奇童。
定岩坐听松声好，德水行穿竹影斜。无限世间幽绝处，天工分付与僧家。
长峦谷口倚嵇家，白昼千峰老翠华。自履藤鞋收石蜜，手牵苔絮长莼花。
三万六千醉不辞，劝君行乐及君时。年来怕作秋风赋，已入潘郎鬓里丝。
暑雨沉沉夜正深，凉欺客枕梦频醒。虽然未是秋时候，滴在梧桐亦厌听。
贤侯去久迹犹遗，乞雨诗奇字更奇。世俗妄论公政猛，爱民心有彼苍知。
雨早些时打麦残，雨迟许日即秧乾。阿谁会得天公意，只道今年乞雨难。
赋政频年合简求，民情滋欲得公留。虽然湖外私膏泽，须索樊侯入佐周。
大隐屏前风月闲，何人手种万琅玕。深深五曲东流水，合作千年洙泗看。
潘令新诗忽寄来，分明绣段对花开。此时欲醉红楼里，正被歌人劝一杯。
折尽长安秃马鞭，不知尘外有何天。今朝一向春风笑，柳色高梁似旧年。
去年冬至第一日，省墓人回船过急。不知两眼血乾无，使我时时为君泣。
白公种竹苏公柳，谈笑功名后世夸。依旧葑云三万丈，断桥谁与筑堤沙。
一旦天书下紫微，三年旌旆陇云飞。塞门无事春空到，边草青青战马肥。
二十年前同及第，数千里外叹离群。谁知竟作终天诀，空对丹青泣暮云。
白鸥分席坐青苔，一片凉阴扫不开。莫道清漳音信远，鲤鱼时上钓丝来。
瘦竹犯寒扶直节，蕉花垂老抱丹心。小园半月隔风雨，搔首相望空苦吟。
云芝九干麦双岐，盍有嘉生瑞圣时。玉殿称觞闻好语，时教张补撰宫词。
驰道烟开松柏深，霓旌队里凤鸾音。高台不用瞻流火，已协钧天九奏心。
好山佳水照晴檐，时鼓瑶琴颂雅南。吏散庭空无个事，一轮明月印寒潭。
方见横斜忽乱飞，噫其造物未昌时。点衣片片皆诗料，爱惜移时不敢吹。
高树层阴作翠云，月华霜晕醒馀薰。人间韵少花俱俗，天上香来世未闻。
惊鸾迸鹭尽归林，弱羽低垂分独沈。带病深山犹草檄，昭陵应识老臣心。
十年戎马暗三韩，曾见豺狼釜峤攒。齐鲁长城今借重，妖氛应避惠文冠。
霜寒玉线乱秋衣，叶重花深草气肥。灵药更无人肯饵，素娥应道不如归。
一树笼松玉刻成，游蜂多思正经营。攀枝弄雪时回顾，还绕樱桃树下行。
腊日才过又小年，那堪泽国雨连天。儿童把酒传明烛，远想慈亲尚未眠。
喷雪鸣环断世尘，胡床谁识洞中春。花浮片玉来青涧，树列三珠对紫宸。
日日浮沈卖酒家，不知寒力战风沙。又谁知道新春色，开到南枝弟几花。
南山曾读退之诗，梦里依稀一见时。太白武功俱在望，欲乘黄鹄更相期。
自古来卿与女休，壮年能报父兄仇。功成俱上列仙籍，嗟尔今朝命不犹。
花满长春洞里开，万枝云锦映楼台。刘郎不道谁家物，尽与龙媒带取来。
半霄峰顶拥丹霞，两策登登岂惮赊。老衲倒穿迎户外，山禽啼上石楠花。
觑逻牛儿亦久如，于今正好抚怜渠。但能收放知时节，咤咤常教旁屋庐。
人言日远还疏索，别后都非未别心。唯我忆君千里意，一年不见一重深。
下车好语敬书绅，诚意区区只为民。今岁年丰米狼戾，更须通变惠斯人。
烟霞屏障列西岑，戏彩标名自始今。我过岩前每流涕，斑衣空有老莱心。
七国绵延蔓草图，一言请削独干诛。扬雄自负功名志，犹罪当时太失愚。
松阴苔径曲盘盘，古佛残灯古殿间。却羡老僧无个事，一生长伴白云闲。
竞晨登登闻隔竹，东邻老人事幽卜。瓷瓯瓦盆不供俗，我不到门此翁独。
远道青骢何蹴踏，高柳玄蝉苦嘈咂。送君先忆见君时，蓟门春日啼莺合。
风雨舟航未得行，重阳节近算归程。老年自是居乡惯，怕听江湖夜雨声。
蕲峰中断马头分，古道离颜共白云。交手再三挥手去，萧凄畏对楚关曛。
云娥酷似董妖娆，每到春来恨未消。谁道蓬山天样远，画阑咫尺是红桥。
词客当年有钓台，檀栾犹见夹池开。玉箫曾共吹明月，何处双飞碧凤来。
曾将一剑定全吴，斗大祠庭泣楚巫。故国神游应抚掌，芦花枫叶几年无。
一水萦纡玉带环，杂花妆点四时间。欲知招演堂中境，便是水栀盆里山。
骨相崭岩心已安，松林谈道不胜寒。习之不会高人意，便作天云瓶水看。
葬汝先人墓道西，白杨多处作幽闺。若知汝父长相忆，莫向黄泉汝母啼。
西来遗影少林传，万里风波一苇前。今日更因阿堵妙，知君已解祖师禅。
凿石镌成一对鱼，风流未数玉蟾蜍。化时换上腰金袋，记取灯窗压尽书。
南浦柔条拂地垂，攀翻聊寄我西悲。武昌官柳年年好，他日春风忆此时。
邯郸道上忆交亲，四十年来复几人。我已白头君绿鬓，相逢莫惜醉千巡。
两世名家作画师，黄荃父子及徐熙。太仓顾氏今神妙，待诏金门有虎儿。
海岸狂飙不暂停，十年波浪几曾宁。安禅可把毒龙制，万里长空一色青。
暮年无事挂胸怀，祇为酴醾筑此台。恰似唐朝元会日，露翻珠翠六宫来。
卷雪楼前欲放船，沧浪亭上且扶肩。他时一月同千里，江汉吴淞共拍天。
隐者年来少在山，白云几片落人间。玉台小径蓬蒿底，吾对吾垆尽日闲。
野色苍茫堤口路，故人前日从兹去。天边消息几时来，系马愁看杨柳树。
细嚼凝冰沁肺肝，人间五月有新寒。何来褦襶门前客，赠与清凉散滞丹。
纷纷花雨暗江头，隔岸烟村唤莫愁。艇子只今谁是主，方知身世是虚舟。
少野不来君又去，独看花柳不成春。江湖岂是无兄弟，如此知心有几人。
伏龙山横洲渚地，人如白苹自生死。洪崖成道二千年，唯有徐君播青史。
三山二水年年在，向日浮云处处多。醉拍栏杆呼李白，东风吹雨下新河。
雨过琅玕湿未乾，霜馀黄菊尚堪餐。他年何处偏思尔，紫陌鸡声旅梦残。
心无一事四山高，火色驱寒助敝袍。坐处始知行处险，静时方觉动时劳。
白帝城边春草生，黄牛峡里水波清。追思昭烈千年事，长使英雄气不平。
青山著雪倍增妍，青草掀泥浩莫边。便觉欣荣似春日，不知凋落是残年。
方寸终朝似火然，为求白日上青天。自嗟辜负平生眼，不识春光二十年。
四壁虫声一院花，银河浅淡月西斜。此时此景清于水，不动薰风也自嘉。
老去无心梦楚台，行云欲见仗谁媒。春风魏后尤骄蹇，只遣红巾稚女来。
江门渔父与谁年，惭愧公来坐榻穿。问我江门垂钓处，囊里曾无料理钱。
三径莓苔昼掩关，君来问道却空还。从今蜡屐应无恙，有兴何妨再入山。
西浙江边话别时，断头船子疾如飞。白拈手里分赃去，临济休夸小厮儿。
月明曾过西湖路，爱看横枝当水斜。试问玉堂诸学士，几时清梦到山家。
一别那胜岁月深，浮沉世务阻相寻。分阴痛惜平生志，梦里犹悬怅怏心。
曾逐狂飙取意飞，一时春色便依稀。旧丛还有香心在，却被西风管领归。
西轩宜热竹能藏，雨落何方此自凉。已对西湖冰雪句，一时顿有更徐王。
五更残梦正迷离，窗纸光明烛焰迟。却忆去年当此日，催人晨起早朝时。
数树高槐散乳鸦，时于缺处见黄花。凉风不断如流水，相对胡床坐日斜。
雪竹霜筠负所期，寒云飞雁影离离。悬知磐石苍苔上，犹有山阴道士诗。
山中有客帝王师，日日吟诗坐钓矶。费尽烟霞供不足，几时西伯载将归。
至诚通圣药通神，远寄衰翁济病身。我亦有丹君信否，用时还解寿斯民。
荣落须臾亦弄姿，白中一朵半胭脂。佳名爱老风流甚，清露花翁浣莫迟。
人日今年合有诗，还犹成忆近成悲。试令一问津头柳，早似山中寒食时。
再试宜兴割鸡手，置之柏府公岩岩。如何不返龙川驾，遗恨千年在岭南。
溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
去年此夕事堪悲，此夕今年乐不支。灯市纵横穿酒市，铜鞮歌满习家池。
安石风流无奈何，欲将赤骥换青娥。不辞便送东山去，临老何人与唱歌。
曾向花前倒酒卮，茆堂雪月澹相宜。一从省掖看图画，长忆故园花发时。
桐乡山远复川长，紫翠连城碧满隍。今日桐乡谁爱我，当时我自爱桐乡。
酒馆湖船尽有名，玉杯时得肆闲情。至今人说张员外，不是看花不出城。
到得荆溪鬓尽斑，二年心力不曾闲。如今归去无馀恋，只有梅花惨别颜。
玉炉精巧若裁肪，寄与髯翁也不妨。古庙多年无气息，直消一炷返魂香。
晚雨萧萧只傍檐，此身无病亦凄然。若人心在悲欢外，却是清凉八月天。
闻道匆匆不住程，如今应已到乡城。亦通朝路音书不，朝外可能空旧情。
梦回檐滴不闻声，残月披窗分外明。投老逢春能几许，不堪催去与谁争。
徐城洪尽到淮头，月里山河见泗州。闻道泗滨清庙磬，雅声今在谢家楼。
物华年鬓两骎骎，忆别何堪动此心。乔木万株天一握，菌巢独自看秋阴。
涧户沈沈锁翠烟，落花流水自年年。种桃道士多风致，疑是天台采药仙。
兰若初开水竹边，故人多半此栖禅。蜉蝣最是英居士，欲学无生未有年。
苍生应怪君起迟，蒲轮重辗嵩阳道。功成名遂来不来，三十六峰仙鹤老。
病里怀人掩客窗，尚闻仙舸在龙江。观音阁下梅花水，对雨何时倒玉缸。
三山道是远连天，亭上看来只近檐。可惜当初低少许，三山幸有一峰尖。
源头活水满方塘，净植亭亭异众芳。世上已无周茂叔，不知今日为谁香。
塞马肥时苜蓿枯，奚官早已著貂狐。可怜松雪当年笔，不识檀溪写的卢。
八尺湖边月上迟，相逢犹记去年时。一从落魄长安后，三处飘零各不知。
一卧山林道自尊，舍人今似浦长源。天年何但樗堪比，手种槐阴已满门。
朝元洞口接禺山，鸾鹤回翔杳霭间。风景依稀时代异，夕阳长羡钓舟闲。
白发苍颜老石斋，出门秋思满天涯。极怜紫酒逡巡有，不负黄花点缀佳。
春草青青万里馀，边城落日见离居。情知海上三年别，不寄云间一纸书。
日日花光乱酒光，青帘绿树映红妆。今年幸得元戎伴，三到钟山共草堂。
大道茫茫鼎峙分，个中谁为破重籓。须知问礼当时地，不必西方两足尊。
海上移来小朵云，清虚不着世间氛。何当少借三年住，洞里吹箫日共君。
瑶室璿房就里披，黄花九日对佳期。生身合掌如来日，世上齐肩大小儿。
八月天山雨雪重，梦中犹记采芙蓉。当时水殿争凉处，同伴如今可忆侬。
病起朝天果未迟，出门刚遇凤来时。两山居士何如喜，一饮从教累百卮。
年年春色客中看，不管今年行路难。行到西湖春正好，万重杨柳傍栏干。
瓮里醯鸡千岁灭，天边苍狗万重云。长生阅世凭何术，欲制颓龄藉此君。
百年五岳隔华戎，屏蔽皇家独祝融。剩喜岳灵今有伴，岱宗今入版图中。
古来元白似金兰，谁道风标不可攀。驿骑飞来问骢马，计程应是在铅山。
清白原同太素质，艳浓即蹈色妆看。时人不识本来貌，倒把花光作粉团。
玉润金明信好冠，错刀剜出藓纹乾。不忘君惠常加首，要使欢盟未可寒。
绰约冰肌故自轻，玉衣玉食更鲜明。无心来此与君遇，莫起他时儿女情。
门外青山翠紫堆，幅巾终日面崔嵬。只看云断成飞雨，不道云从底处来。
七年五过徐城县，自笑皇皇此世间。安得身如仓庾氏，一官能到子孙闲。
仰随飞鸟起高天，俯逐游鱼坠九渊。若遣王阳经此地，定知中道即回鞭。
梅花不合太争春，政盛开时却恼人。试折一枝轻著手，惊飞万点扑衣巾。
谷雨初晴三月时，燕飞帘幕昼迟迟。主人不见花开落，欲倩徐熙写折枝。
六年守郡在天涯，冬暖无因见雪华。今日复看千里白，强怜寒色作诗夸。
黄梅瓤熟无多日，玉露催秋月屡弦。但使看花留老眼，不愁春色恼人偏。
两树苍松插碧天，一间亭子瀑流边。携琴策杖将何去，行到山亭是几年。
身如五岭炎蒸里，心似三江高浪中。谁道醉乡风土好，舟车常愿不相通。
浮荣无赖似浮云，多少人随草木群。百世定知君有托，谢家兄弟总能文。
一发千钧适此时，风前无语皱双眉。松源正脉将枯竭，浚发灵源复是谁。
闻道仙人萼绿华，曾来此地访仙家。青衣数十随行处，环佩纷纷香雾车。
司聪坎体本来清，举世都将贮笛筝。饱听翛翛北窗吹，人间能有几长庚。
装轻路稳好兼程，还向鹓班侣隽英。自叶流根谁识此，老农摩腹送馀生。
行人犹未有归期，万里初程日暮时。唯爱门前双柳树，枝枝叶叶不相离。
皓公闻道住南宫，笑写新诗托去鸿。准备金桃三百颗，因风寄与老髯公。
吟美清风绿水塘，白鸥时拂茭荷裳。年来不独忘机事，一个闲身亦自忘。
西江分阃升贤佐，功忆先人百战馀。移孝为忠有勋业，他年光映史臣书。
结茅曾住白云间，游宦多年客未还。开卷偶然乡思动，数峰浑似鄂州山。
金钱带露粲云光，九夏开时分外香。若使当年陶令见，赏心不但在重阳。
跨鹤何年别此山，双双玉舄落人间。孤亭夜静松涛响，疑是仙踪步月还。
非是谈禅非说诗，相逢无处亦无时。炉烟趺坐对终日，旧社知音去不辞。
密密堂堂悟有时，躁求那便契精微。凭谁举似圆居士，好助香岩证上机。
清江浦上会同年，笳鼓频催过坝船。回首淮南恋风景，淡烟疏雨杏花天。
虚白堂前合抱花，秋风落日照横斜。阅人此地知多少，物化无涯生有涯。
道人生意山中足，养得芭蕉四五枝。尽取幽凉供稳睡，还分秋色与新诗。
乱离灯火不成春，月下归时有几人。我老尚堪陪一笑，世间无似此闲身。
竹里池清云屋深，万机冥合道人心。有门不是无人到，自是灵踪不可寻。
谁信兹翁已百年，两眸如霓舌如泉。凭翁细问五朝事，一一谈来在眼前。
仙轺一去何时回，又见篱边菊半开。未举重阳一杯酒，悲风断续自天来。
归老园林事已休，无端淮水作鸿沟。堂堂百战平戎手，肯向沧浪把钓钩。
长松落落充高栋，古栎庸庸得大年。自笑生年不材者，社中应许结良缘。
千里来为五斗谋，老亲望望且归休。春光尽好关侬事，细雨梅花只做愁。
月月便车奔帝阙，年年贡士过荆台。如何三度槐花落，未见故人携卷来。
仙芝灵朮总芳妍，野草闲花各变迁。古栎复荣松化石，药苗蕃植可延年。
后学无师误少年，在于蕡也更堪怜。联班欲上陈情表，留取先生住讲筵。
少年书剑几经过，沽酒谭文还自歌。今日重来春意闹，老梅枝上着花多。
青青草色映帘帷，寿母朝朝玩绿滋。有句不缘春梦得，旁人错道谢家池。
此心通道更无穷，休咎由来应不诬。此学千年多不讲，却从悬想着功夫。
澄观未逢韩退之，当时佳句有谁知。蟠龙僧胆大如斗，直以诗求蜀守诗。
安车扶上白头亲，徐积当年也为贫。忆昨扁舟淮上路，青山吾拜墓中人。
禹锡当年出省台，玄都花谢转生哀。梅花不涉春风事，看取先生几度来。
白发萧萧老渭川，非熊梦入九重天。安知一片溪边石，钓得周家八百年。
笑看海云初起处，吾家隐隐碧天隅。何时跨鹤随风去，同与仙人坐白榆。
纵横才力自时须，今代鹓行政要渠。亦有故人岩石里，未嫌不奉子公书。
知我山间久食蔬，遥分七十二鳞鱼。不妨时遣长须至，要得频看尺素书。
此身生死国兴亡，摇落年年本是常。无奈潘郎解凄怨，满城风雨近重阳。
纷纷万事醉中轻，金石论交仗曲生。鼓吹纵无蛙两部，欢呼时和隔墙声。
同年同郡更同官，无适非同况岁寒。最是西湖好同赏，却相先后到长安。
梁园秋竹古时烟，城外风悲欲暮天。万乘旌旗何处在，平台宾客有谁怜。
捷径新来竞朵颐，登山有道只逶迟。瘦藤独立西风上，看尽坡头万马驰。
火养经年汞未收，病身还向急时求。道人别觅安炉地，今夜潮平下馆头。
达摩西归不记年，雪山消息更茫然。行人不会真如事，唯爱长芦含暮烟。
襟颜何处不曾开，世短情多白发催。一曲高歌还自听，青山笑覆白云杯。
少室峰头迹未陈，骑羊仙者是吾身。自从玉女窗前别，落魄尘寰五十春。
马上春风白接䍠，花开应醉习家池。鹿门耆旧何人在，今日襄阳异昔时。
诗酒江南剑外身，眼惊幻墨逼天真。是谁不道君无对，世上元来更有人。
天台不折一枝归，晴日明窗有所思。流水乱山迷去路，案图无语立多时。
桥边沙水绿蒲老，原上烟芜黄犊闲。老子真成兴不浅，凭鞍归梦绕家山。
四聪八达免官时，仲达含香拜玉墀。二鬼不来同壑谷，未愁寡妇与孤儿。
仙女群中名最高，曾看王母种仙桃。手题金简非凡笔，道是天边玉兔毛。
清暑茂林风日好，两翁谈屑落高闲。白云故故没行径，还绝世人来此山。
寂寂星坛长绿苔，井边橘老又重栽。城头依旧东楼在，未见当时鹤再来。
把麾承乏楚邦东，狱及期年始报空。顾我自惭无德政，同僚深喜有于公。
芳草晴时春日低，樱桃花发乱莺啼。也应船上看山色，不似青山送马蹄。
种得成时我已归，明年此际弄秋晖。丁宁园叟频浇灌，要见元功无尽机。
暖气潜催次第春，梅花已谢杏花新。半开半落闲园里，何异荣枯世上人。
流水滔滔去不回，好花能得几时开。丁宁莫剪门前竹，留两三竿待凤来。
江南闲杀老尚书，自是承平一事无。送客折腰书脱腕，试从驼𪩘看登涂。
轻染鹅黄薄薄裳，仙风惯学道家妆。卷舒似合行藏志，留向秋风取次芳。
淡墨书名二十年，从军未许勒燕然。只疑淡墨为君累，故遣陈玄去草玄。
不到家山山十年，云林书屋想依然。他时淂遂归田计，重向耶溪理钓船。
举头但觉云头闇，移脚何曾雨脚乾。衣裌未便时衣褐，薄寒浑作晚秋看。
半世浮名梦未醒，他乡春色眼犹青。自从河济收功后，赢得馀闲点内经。
老大偏多故里心，一逢佳节一沾襟。谁知此日菖蒲酒，又在山城独自斟。
田园不事来游宦，故国谁教尔别离。独倚关亭还把酒，一年春尽送春诗。
天南天北暮春时，徙倚空怜御柳丝。云掩碧苔人寂寂，数声啼鸟在高枝。
七子高风拂混茫，丹青遗影尚琳琅。山王偶尔兼荣遇，不得延年赠短章。
江南乔木巳无多，谁画参天铁石柯。记得玉堂春昼永，寒林坐对老东坡。
縠水温风解冻时，家家馔得雪玻璃。凭将野意酬君子，饱食西窗读楚辞。
忆昔高皇定鼎年，钟山龙驭已登仙。八叶神孙因耀武，衮衣亲得拜陵前。
古洞云深昼不开，老僧相见却相猜。山门一径纤如发，借问游人何处来。
感时心绪杳难平，无处登临不繫情。寂寂海棠枝上月，清光此夜为谁明。
吴兴佳境道场山，绝壁回岩紫翠间。十载旧游浑不忘，画船㩦酒上苏湾。
见公便是倚松老，念我不忘担板心。万里江山一尊酒，主人无古亦无今。
我爱刘郎俊有才，镜湖流水接天台。明年二月桃花发，仪凤和鸾出洞来。
老倒霍山无赖咤，妙高峰顶恣抛沙。大开死口凌霄上，又是一番重退牙。
山门半掩浮云阙，古道人稀芳草歇。夜深零露滴秋香，幽人独步青萝月。
一别江藩十五年，重来双鬓已皤然。清风明月滕王阁，还与湖山话旧缘。
早已心潜不二门，犹将土苴与人论。未须只履西归去，且作人间老世尊。
难忘封树在丹霞，吹火因风赖作家。犹胜三年庐墓赐，手栽灵楷不生花。
髯龙远舍立疏疏，白甲苍皮十抱馀。当日青青折钗股，如今老结已传车。
严子滩头花落时，水清云碧净涟漪。孤舟相逐飞花去，一日看山到武夷。
百刻工夫一刻推，一刻还同十二时。十二时中归一念，念中无念始真奇。
门对南山列画屏，白云如水宿檐楹。老僧长日无尘事，一炷清香一过经。
当年同试大明宫，文字虽同命不同。我作尉时君作相，东皇元没两般风。
主人公诺听我道，贪名逐利何时了。争如识取自家珍，灵光灼灼无边表。
中郎玉节驻江西，饮惯黄封厌赤泥。寄与衰翁时一醉，四山摇落雨凄凄。
旅食三年已是家，堂成非陋亦非华。何方道士知人意，授与炉中一粒砂。
节过重阳菊已残，倚霜欹露不胜寒。山堂正少黄金蕊，试看君家白玉团。
钟鼓声稀下直迟，秋晖初转万年枝。寒厅尽日谁相对，惭愧屏风两鹭鸶。
纶竿老子绿蓑衣，细雨斜风一钓矶。正是邻家社醅熟，柳条穿得锦鳞归。
今年选数恰相当，都由座主无文章。案后一腔冻猪肉，所以名为姜侍郎。
腻白轻红数十枝，半酣秋色倚东篱。谁知彭泽归来处，更似昭阳宴罢时。
白头只合老青山，山事如今且未闲。明日又归三峡寺，千峰林下水潺潺。
淮阴市头恶少喧，胯下之辱讵可言。漂母屡出金盘食，白沙绿水哀王孙。
陇头之水向西流，莽莽寒云草树秋。水中尚有秦时血，今古征人到此愁。
四十年间大宅身，思量何事不飞尘。而今欲学皋桥隐，少却堂前举臼人。
每问往来兴寝事，惟言闭户自安禅。西丘寿到八十四，住院都卢无十年。
薄雾轻烟柳际浮，阶前细草绿初抽。年年春事年年恨，一担担来是白头。
承筐从不到朱门，抱玉何须献紫阍。火枣张梨胥入贡，自甘憔悴老丘园。
陶谢文章造化侔，篇成能使鬼神愁。君看夏木扶疏句，还许诗家更道不。
自尽群芳见此花，后时莫漫为渠嗟。争开若使先桃李，谁与春风殿岁华。
风前一纸故人书，上说相思下起居。却道梅溪新事业，声名全胜绍兴初。
天地蜉蝣共始终，十年痴卧一无穷。道人试画无穷看，月在西岩日在东。
曾子何曾解杀人，市中有虎未为真。清时正是功名会，莫为吴山早乞身。
弦歌声歇几周星，香火千年寄皖城。善治未题明道墓，瓣香聊识惠连情。
渡涧登坡直几重，岭头初日上曈昽。野花红紫连官道，露裛清香散晓风。
阔水弯弯绕郡城，老蝉鸣入车轮声。西风吹客上马去，夕阳满川红叶明。
诗疵得似维摩病，酒圣能如孟子醇。何事多时疏杖屦，亦缘避俗屏冠巾。
千里无烟已十年，一朝许洛翠秧田。乾坤渠肯容曹操，聊为苍生解倒悬。
屋梁落月应怀我，春草池塘更梦谁。记得别时悬泪眼，佯为笑语怕相思。
延和初奏三千牍，畿甸旋移尺五天。风格出尘谁可并，争看辽鹤一千年。
残年节礼送纷纷，尽是豪门与富门。惟有老僧阶下雪，始终不见草鞋痕。
忆昔彤庭预宴时，千官行到近天威。今朝寂寞林泉下，不忍重看旧赐衣。
畴昔相从三十年，如今休去不逃禅。知君参见法轮老，始悟苍苍便是天。
韩公堆上望秦川，渺渺关山西接连。孤客一身千里外，未知归日是何年。
烛花半作紫芝开，诗兴频遭白雨催。只有睡时愁可遣，春愁又向梦中来。
荻篱茅屋柯山下，卖饼归来也作冬。不见长安竞时节，车如流水马如龙。
塞南塞北尽烽烟，胡骑纵横二十年。报道今秋须远徙，汉庭司马日行边。
长笑时人爱海棠，芳姿何事近宫墙。自缘要识东风面，任遣花神缀锦妆。
忽闻车马来行辈，便觉清闲损道容。今日始知名是累，此身不厌老为农。
宝珥朝分浅靥妆，双鬟初试越罗裳。花前祇恐春无力，不道春愁可断肠。
夕阳低尽已西红，百尺楼高万里风。白发年年何处得，只应多在倚栏中。
十年客泪不曾乾，丘垄成行骨肉残。为报淮南兄与弟，紫髯憔悴未为官。
吸江亭下雨初晴，中有樵夫跣足行。时作微吟清彻骨，兹游无乃太清生。
不见青莲花落时，鼎湖惟有白云归。一峰孤立如天柱，若较灵岩具体微。
一尉何曾及布衣，时平却忆卧柴扉。故园柳色催南客，春水桃花待北归。
露地全牛何湿湿，岂比汉阴负井汲。拈出老胡向上机，便知挂一不成十。
倾吴佐越早经纶，朝市风波猛乞身。不道五湖春浪急，蓬窗还有捧心人。
岁暮山城喜少留，西亭尚欲挽行辀。一樽莫惜临岐别，十载相逢各白头。
幽居长伴鹤为双，壮志年来未肯降。我亦何心走尘土，南山青爱映书窗。
云鬟初绾玉搔头，湖上相将弄小舟。纤手接来花并蒂，半含欢笑半含愁。
山东今岁点行频，几处冤魂哭虏尘。灞水桥边倚华表，平时二月有东巡。
远落汀洲阵势分，风嘹月唳不堪闻。扁舟多少天涯客，肠断乡关又夕曛。
筑成金屋贮婵娟，草魇花迷知几年。愁见向来歌舞地，古槐疏柳起寒烟。
一笑已霜千丈发，三声应断九回肠。巴陵月暝林峦惨，巫峡江空道路长。
小雨生凉挽未回，只愁残暑闷风雷。老人端坐气如缕，更进先生雨一杯。
四年寒食困羁囚，山谷先茔无奈愁。想见故园诸弟在，夕阳挥泪更登楼。
尘尘刹刹号南无，末后收来付老卢。结果传灯周法界，谁人肯辨此工夫。
事去人亡冢独存，雍琴空泣孟尝君。旧时弓剑知何在，惟有松枝挂暮云。
四绝精蓝冠古今，千山影里寺难寻。年来踪迹如萍梗，不得登临恨更深。
阖闾清坐酒全醒，习静楚香养性灵。休道山房春色少，涧松池草正交青。
江汉南流有合时，情人咫尺苦生离。散花洲上空相忆，却月城边自不知。
残书遍阅就窗明，少畅闲情赖鸟声。断送春归花事了，一番细雨绿阴成。
赤心许国自平时，见敌捐躯更不疑。权忌皋庸皆遁走，同时死难只青狮。
忧时耿耿丹心在，无事悠悠白日过。万里山河音信少，一春风雨闷怀多。
昔时曾卧龙湫水，今日止兹续旧游。何处酒家堪醉月，兴酣解却白狐裘。
三岁重阳负玉觞，悲欢不定客途长。元光节物真虚掷，赖有新诗付锦囊。
盩厔乐天初任地，此时君又继多才。闲应时到游仙寺，石上题诗扫绿苔。
绕身一步也堪怜，特地呼来放膝边。问道初寒身怕冷，今宵多半要装绵。
飞猿关外路纵横，云水多年取次行。今日有人亲坐断，往来公验要分明。
谷贱如泥未一年，那堪四野复焦卷。亢桑姑射神通小，惟有君侯立动天。
溪畔时呼一叶舟，竹炉棕簟伴清游。轻风吹入菰芦去，闲看波间下白鸥。
风流彩扇出西州，寄与白莲老社头。遮日招风都不碍，休从侍者索犀牛。
上苑年年占物华，飘零今日在天涯。祗因长作龙城守，剩种庭前木槲花。
亲朋相见忽相惊，绿发朝来白两茎。若比商州王副使，预先搀得一年生。
解组归来老布衾，遐龄细和淡庵吟。菜根酽醋男儿事，车马轻裘故旧心。
浮生万事尽尘埃，瑞庆堂今榜快哉。惟有东坡旧烟柳，道人犹解指莓苔。
骊山宫殿九天开，盘出轻红破玉腮。中使传宣催驿骑，宫娥报道荔枝来。
达道应须并六贼，六贼并了何所得。十方坐断眼头空，观音院里无弥勒。
华表千年鹤一归，山川犹是昔人非。白莲池上西风起，半似联翩振羽衣。
数版小桥横晚晴，两行古木弄春荣。不知多少夜来雨，水到岸头浑欲平。
六月还当月尽休，今年节令却齐头。萧萧不待听梧叶，一见银河认得秋。
珠树三花落更开，乘轩无复登此台。学成华表仙人去，莫作横江道士来。
解我葱珩脱孟劳，暮年甘与子同袍。新诗比旧增奇峭，若许追攀莫太高。
一嘿尽知天下事，片言常得古人心。千年成败兴衰迹，祇向忠邪两路寻。
依依杨柳暂停骖，别酒何时尽日酣。此后相思成远梦，定随明月到江南。
万树烟深雨正丝，春阳育物已多时。半黄乍变柔条柳，更倩东风向晓吹。
小诗苦思凭谁赏，绿酒盈尊每独倾。老境情悰例如此，不须惆怅感馀生。
班葛才华尽冠时，如何褒贬两参差。八公并号翀霄客，谁作当年诣吏辞。
使君本是经邦手，聊为疲民滞一方。直道正声谁可拟，百年文正故堂堂。
岁岁蒸尝九月期，西风笳鼓万人悲。山边走马神旗闪，父老齐呼太尉来。
群峰翠拥古禅关，夹道松篁五月寒。欲识天冠真隐处，白云深锁紫金坛。
老夫屡与死为邻，急报家人早入京。正虑舟行流未滑，枕前快听泻檐声。
南北更无三座寺，东西只有一条街。四时八节无筵席，半夜三更有界牌。
自古烟花佳丽地，扬州只合少年游。春来客思元无赖，莫上迷藏炀帝楼。
白草黄云虏塞秋，廿年辛苦雪盈头。河梁泣别千行泪，洒向西风各自流。
蜀道三千鬓发新，九重兴念玉关人。芝函宝迹从天下，唤取归来作近臣。
奋于当奋本随时，大易真宗岂远而。自是君恩深似海，区区进退莫相疑。
此心苍翠绕蓬莱，劝讲时陪鹤驾来。退食自公无一事，赤心长对海榴开。
流离赤子最堪怜，房竹山中有废田。耕凿几年皆帝力，岂烦膏血污戈鋋。
仙坛倒影凤麟洲，一道云光插素秋。也是天公闲不得，海东移著海西头。
殷勤饷酒山中客，独酌遥知懒独登。一片闲云如可爱，清时谁曰味无能。
漠漠春从沙际归，野梅官柳杜陵知。风和弄影生香处，常记幽闲小醉时。
室有牙签映缥缃，庭前书带数丛长。封胡羯末今如许，未怕年来砚沼荒。
千峰顶上一间屋，老僧半间云半间。昨夜云随风雨去，回头方羡老僧闲。
一时清响闹新荷，其奈龙公不肯多。窗外风光吾不校，四郊禾黍定如何。
不到庐山不是僧，斯言斯语亦何曾。珙今兴尽还归去，五老依前倚碧层。
当关龙虎拥层台，此地年年翠辇回。八月千官瞻候日，旧陪词馆小臣来。
白发诗人喜诞夸，词源倾倒少陵家。问君读后书多少，得满当年惠子车。
临坛付法十三春，家本长城若下人。芸阁少年应不识，南山钞主是前身。
春深已喜冰霜尽，老大惟惊岁月徂。若待清明方纵目，人间风雨几时无。
得道高僧不易逢，几时归去愿相从。自言住处连沧海，别是蓬莱第一峰。
汉业中兴彼一时，先生名与日星垂。南阳遗庙今荒草，何似桐江百世祠。
少年曾客帝王州，醉倒不知何处楼。厌饮清欢成逐夜，时邀明月入帘钩。
卖犊年年得几钱，移家何处问安眠。白头笑恐黄山尹，他日催租更卖田。
之子娱亲有一园，竹花桐实绕芳萱。白门多少慈乌鸟，反哺如君更不言。
故乡深落落霞边，雁断鱼沉二十年。写尽彩笺无寄处，洞庭湖水阔于天。
东都陈茂航海时，藐尔阳侯敢肆欺。拔剑一呼风浪息，大贤行处有天随。
悬车束马太行道，取鲁并齐七十城。今日朝恩俱卧合，故人应得老人情。
向来相望各天涯，两载团栾似旧时。只恐桐江来趣驾，明年把酒又相思。
一曲宾云酒一卮，共乘鸾鹤醉归迟。至今五色霞千片，犹似当年结彩时。
狗监无端荐薄情，鹴裘犊鼻帝乡尘。当时最有文君恨，不识长门买赋人。
挂冠归去一身轻，瑶草华阳洞里耕。仙令祇今多少在，丹成凫鹤自来迎。
汉将如云不直言，寇来翻罪绮罗恩。托君休洗莲花血，留记千年妾泪痕。
幽人睡足戴纶巾，策杖开门卯酒醺。黄叶满山乌鹊嗓，江城秋日少行人。
人间白日醒犹睡，老子山中睡却醒。醒睡两非还两是，溪云漠漠水泠泠。
一雨何关百里雷，天心端为众心回。闲时试向龙君觅，未必滂沱应手来。
一径萦回屋数间，我来聊欲寄清闲。道人杖履知何处，空锁烟霞万叠山。
塞上秋残百万生，书囊旁午此时行。聋丞自荐笺虽妙，未必持螯手肯争。
月下悠然洞杳微，弗谐琴筑与埙篪。不知林谷鹓鸿响，何似南阳抱膝时。
两人乡曲是同年，行坐相推日月先。莫道丘公孙是女，林郎初画洗儿钱。
一门子孝更臣忠，庙食分明百世功。任是清虚亡晋室，只留卞壸在江东。
眼观荣辱等虚空，强著衣冠与世同。长夏清风秋夜月，高怀应不忘山中。
凭将光相问瞿昙，缕缕添长日近南。解道六花能比寿，峨眉深处万年龛。
红杏飘香过水村，路人争识郑公孙。年来抱病无虚日，请药翻嫌数叩门。
玉钩斜傍画檐生，云匣初开一寸明。何事最能悲少妇，夜来依约落边城。
咫尺江门有我师，依依孀母白头时。文章直与天无作，画破鸿濛笑宓羲。
身后传芳自古难，回头一笑旅空山。飞时莫过妆台去，只可诗人笔砚间。
诗书为田笔砚耕，著意治此清白生。它年门户大可必，东平有孙吾有甥。
三岁都城寓远坊，今年一热古无双。夜来何处山村雨，凉到蒲桥桥北窗。
闻道将雏向墨池，刘家还有异同词。如今试遣隈墙问，已道世人那得知。
天上多情似女牛，一年一度锁新愁。今年甚雨同寒食，乌鹊桥边倍报秋。
梦回夜半候鸡声，时听舟人问水程。明发扬舲过百里，好山却看故乡青。
图书老矣尚纷披，神劓天黥以有知。茅竹结蟠聊一愒，却寻三界外愚痴。
时哉腊后立春前，散作人间大有年。会合风云洒天外，不须只在蜀山川。
闻道山家门镇开，独驱瘦马出尘埃。白云明月先无约，何事今宵亦此来。
白发毵毵映水遥，一生长寄木兰桡。蓬莱山下深无极，闻道年来只及腰。
上人图画故人诗，相见灯前夜雨时。无限云山与烟树，总含秋色是相思。
道在希夷不易寻，忘言息虑便知深。黄金白玉将何用，争比灵源一寸心。
菰蒲声里著禅扃，一派蟾光画不成。试看世人心似火，何时得此定中清。
黑甜有味要须尝，一枕谁同夜雨床。世路风波难著脚，老来当以梦为乡。
闲马嘶云牧远芜，高原下隰尽耕锄。太平里巷都无事，老卒支颐听读书。
秋声昨夜满凉天，多少离情梦日边。垂老更堪逢此别，如何王谢惜中年。
老来百计不相关，诗句雕镌兴亦阑。只有好花堪照眼，从君聊借一枝看。
两翁投老各华颠，往事重论亦黯然。只有高情无岁月，相看依旧似当年。
云林点笔染秋山，往道荆关今又还。别去相思无可记，开缄时见墨纤纤。
幞被西来信马蹄，洞云深处寄禅栖。长林漫道知音少，犹有高人策杖藜。
暮年身计酒葫芦，定是前身刘野夫。他日烂柯山下见，俨然一部黑髭须。
岩前乱石本嶙峋，洞口桃花片片新。流水自鸣丹灶冷，餐霞难觅旧时人。
十八年来汉使槎，名花憔悴度龙沙。一枝映水珊瑚媚，疑是瑶台宴彩霞。
功名尔已夸雏凤，情爱吾犹愧老牛。怅望燕山云海隔，晓风吹梦过沧洲。
聚观夹道捲红楼，夺得南朝一状头。将谓燕人骑屋看，而今马首向真州。
执版那能拜下风，世间礼数困英雄。狂歌醉舞人谁识，憔悴通泉郭代公。
官共狐裘三十年，纷纷南北笑莺迁。未施云外射雕手，且作山中骑虎仙。
江绕山城柳暗村，五年诗乱谪仙魂。欲寻遗老问前事，楚语儿童今不存。
四蹄如柱鼻垂云，踏碎春泥乱水纹。㶉𪄠䴔䴖好风景，一时惊散不成群。
倒劄枯藤立晚风，山光不与水俱东。苹花落尽芦花老，地阔天高一个鸿。
晚遭吕范攻尤峻，死辟荆舒恨未销。举世共非前濮议，无人细考后尊尧。
鬓眉雪色犹嗜酒，言辞淳朴古人风。乡村年少生离乱，见话先朝如梦中。
少日东床夸坦腹，年馀四十竟浮沈。自惭不是奇男子，空负平生择婿心。
哀平外立国权分，只为当时乏嗣君。试问莽新谁佐命，最应飞燕是元勋。
黄鹤矶边晚渡时，柳花风急片帆飞。一声长笛鱼龙舞，白浪如山不肯归。
更无钱可叹空囊，杜老何从籴太仓。共说羊城饶贮蓄，山中尚有禹馀粮。
孤根偃蹇非傲世，劲节癯枝万壑风。闺中白发翰墨手，落笔乃与天同功。
繁笔泉石两成痴，早学东家晚学西。章甫峨峨宁汝误，如今翻恨十年迟。
往年六月蝉应到，每到闻时骨欲惊。今日槐花还似发，却愁听尽更无声。
凌风高挹浮丘袂，城郭山川正晚春。不为小亭清坐久，老来随处著闲身。
何须叹世鹿皮翁，得句真能发笑容。谁谓祖风无与寄，寸莛终愧触洪钟。
天荒地老物消磨，赢得诗人感慨多。两鬓黄尘秋色里，又投东胜过黄河。
晨兴袖手观空寂，饭罢宽腰习按摩。堪叹一生闲日月，为身时少为人多。
副在名山更杀青，茫茫元气走群灵。从知百氏毫端废，可道传家但一经。
志士应须承法则，莫损心神须见道。但知求得真黄芽，人得食之寿无老。
西风吹老敬亭秋，回首江云近涿州。记得少年陪剑履，麒麟合上凤池头。
本是浮生江海客，持螯斫鲙酒家村。一瓶说与长年道，三日提鱼一到门。
出门妻子强牵衣，问我西行几日归。归时傥佩黄金印，莫学苏秦不下机。
朔风扑面冻云垂，引鹤冲寒出郭迟。却忆西湖霜月下，美人相伴立多时。
霓旌鸾扇去央央，云路轻车驾七香。灵会此宵才瞬息，经年何苦夜偏长。
露湿青芜时欲晚，水流黄叶意无穷。节近重阳念归否，眼前篱菊带秋风。
嘉州无数好山名，雪下岷峨春水生。曾共高僧谈出世，尸陀林在钵罗城。
思隐今年竹几竿，因人略不报平安。门东叫认真痴绝，但有书来说饱餐。
未尝顷刻可去酒，无有一日不吟诗。诗狂克念作酒圣，意态忽如少年时。
独树倚亭新月入，城墙四面锁山多。去年今夜还来此，坐见西风袅鹊窠。
韩君惠我涪翁帖，三世风流不在兹。诸老当年会临汝，更须多有未传诗。
旋摘园蔬随意好，软炊土米绕牙香。人言少吃多滋味，此是尊生第一方。
万乘巡边奏凯旋，千官齐贺九重天。河清海晏升平日，一统华夷万万年。
游说当时最得名，从横朝暮善谈兵。自家不学全身计，却与诸侯致太平。
一身漂泊路三千，长乐坡前逆旅边。寒榻愁眠残雪夜，不知明日是新年。
八十衰翁岁月高，可怜老气尚粗豪。春来纵被花相恼，半是无心半搭猱。
瑶台紫府都归梦，碧洞红尘总是家。蓬岛有时来问信，桃源无处不开花。
平生长作蠹书蟫，老去犹资慰我心。每到古人名节处，慨然掩卷一沉吟。
檀心素面水沉香，一架清阴满院凉。莫道春归无觅处，春归却在赞公房。
与君今日混风尘，明发生涯各自新。何限吴山何限色，不将名姓借时人。
隔竹红梅酷似桃，政宜修涧绿周遭。武陵风景何时别，不绝人来意更高。
未能手剑血长鲸，只合瓜田老邵平。斗粟驱人成底事，漫将吟啸寄高情。
万斛狂歌滴酒星，月中鼓瑟亦湘灵。琼瑶错落知多少，音隔层云未易听。
江上檀郎来往频，婆娑妙舞赛江神。来时风水随船尾，欲往惊涛好涉旬。
苦竹山高昼景迟，木阴葱茜动南飔。草间鸣雉忽飞起，傲兀篮舆度岭时。
海南一片水云天，望眼生花已十年。忽一二时回首处，西风夕照咽悲蝉。
久知玄牝是根原，谁道长生别有门。一自描龙兴叹后，至今师事五千言。
春到燕台策马还，文旌指日度函关。故人若问圜中兴，道与山林总一般。
珍重幽兰开一枝，清香耿耿听犹疑。定应欲较香高下，故取群芳竞发时。
久狎渔樵作往还，晓风宫殿梦催班。邻娃似与春争道，酥滴花枝彩剪幡。
清风明月逐时新，天付幽人直万金。和得诗成无个事，来时可惜不携琴。
两边楼馆倚晴空，阁出中间与画同。剑未归时潭得月，舟从来处客乘风。
佳哉淡墨扫人牛，一笛横风各自由。平日深知焉用稼，如今但欲老西畴。
几年辞宠解华绅，佛忍庄恬共啬神。岁晏始知松柏茂，凌云高节不关春。
酒楼柳絮白纷如，带雨随风密又疏。万景天全群动息，玉堂人老卧茅庐。
送别西郊车马行，乱山深处隐孤城。黄花潭上秋将老，独采馀芳寄远情。
扬州节钺非吾爱，肯要腰缠十万钱。只愿天公多与寿，道巾野服伴胎仙。
无媒径路草萧萧，自古云林远市朝。公道世间唯白发，贵人头上不曾饶。
屋老知非一木支，待时胜似有镃基。安知好事无来者，幻出新亭愈崛奇。
渔人寄语兀翁道，出没烟波各有由。死见镬汤如攧浪，爱鱼心在未甘休。
稻麻竹苇学禅人，四子年来意甚真。却是个中相为切，木鱼光里现三身。
华构翚飞一望中，颜间篆墨飏秋风。休矜百步穿杨巧，未及当年射虎功。
别时曾赋落梅花，江上风寒燕子斜。过却清明三日雨，荼蘼亭上客思家。
先生许可能尊祖，词采今存干蛊身。碑版灿然垂世誉，要知忠肃有门人。
二百世犹嫌短促，三千年已是寻常。神州祇在天西北，天下如何号李唐。
拥被巴童似猬拳，矮窗炉火夜深然。风流张绪如杨柳，却向荒寒度半年。
梦觉邯郸事谬悠，祇今瘦绝饭山头。鸢肩莫问三公相，老去青门是故侯。
别泪如倾祗赋诗，更无一物可相贻。自矜亦识汾阳老，眼底无君剑竖眉。
锦羽相呼暮沙曲，波上双声戛哀玉。霞明川静极望中，一时飞灭青山绿。
万神朝罢出通明，和气欢声满玉京。见说人间有新异，绿章封事谢升平。
罗列峰峦万仞尊，横纵畦畛自村村。诸侯有道人安业，何用崎岖闭剑门。
谈禅何待折松枝，飞电机关不及思。刚及饭先来举箸，献珠龙女复多时。
三十年前识雅容，蹉跎人事各成翁。而今头白灯明里，有酒何妨一醉红。
独坐终日闭寒庐，回首生年五十初。岁月不知垂老至，惟从愤乐自如如。
丹霞亭浸池心冷，曲沼门含水脚清。傍岸鸳鸯皆著对，时时出向浅沙行。
清游已恨期年别，胜处能消一日情。莫对浮山无好语，相逢草木有佳声。
巧画蛾眉独出群，当时人道便承恩。经年不见君王面，落日黄昏空掩门。
一别癯仙已八年，伶俜鹤骨尚弹冠。相逢逆旅欢然处，各著精神子细看。
云中山出三秋静，水上风来六月寒。宝气有时藏不得，夜深尤好倚阑干。
一樽相属慰蹉跎，酒债街头苦不多。饶舌小僧休口藐，年来何事不消磨。
天竺雨花飞宝台，北山门对冷泉开。石擎老树无人识，时有黄猿抱子来。
半舫斋前种玉时，森森才见出墙枝。如今又见孙枝透，凤尾翛翛转更奇。
与君只隔竹笆篱，踏雪过从自一奇。开口便遭花问当，老夫愧面了无辞。
叹息人真未易知，暮年始觉曲生奇。个中妙趣谁堪语，最是初醺未醉时。
爱山不道妨行色，碍眼仍须彻帽裙。愿借仙人白鹇尾，自家亲扫北山云。
玉腕纤纤荡桨迟，双鬟风卷绿丝丝。芙蓉隔水相迎笑，妒杀佳人绝世姿。
尧天一屋尽容安，万丈须还寸补看。分付诸顽须汝是，菜羹休顾老夫难。
不圆不缺行中道，著意忘怀便落偏。更言二八一斤数，开眼明明被孰瞒。
窗明几净室空虚，尽道幽人一事无。莫道幽人无一事，汲泉承露养菖蒲。
混元罨画野屏舒，一老烟蓑钓上鱼。见说西湖好风景，尽拈书卖肯移居。
从来绝粒喜留侯，作个庵成漫几秋。未得归休桐柏去，每寻故老话台州。
冰雪玲珑汪太中，吟诗十叶有家风。天寒日暮江东道，逢此颦呻牛口翁。
雪里何人作道装，冰绡重叠色鹅黄。染时定著蔷薇露，雨洗风吹故自香。
持酒无因洒墓松，禽声花色惨东风。去年此日身为客，及到乡山又客中。
不见当年两翰林，江天为我结层阴。九华门外柳三丈，萧相楼前松十寻。
灌花移石不辞勤，苔润流泉雨后新。一坞绿杨鸡犬静，老来欣作太平人。
去年舣棹淘金驿，满目苍筠与绛桃。惆怅交游总泉下，独思江浦有于皋。
十里香烟夹路岐，少年争草步虚词。不知天上原无用，只礼身中一字师。
双飞燕子几时回，夹岸桃花蘸水开。春雨断桥人不渡，小舟撑出绿阴来。
峨嵋山脚蓬蒿箭，射中虚空成两片。惊起当年陈老师，通身是眼何曾见。
休论他家种性邪，惠崇芦雁赵昌花。不知真假争多少，且尽杯中苦涩茶。
卷逃屈放两俱空，山止波流万古同。美恶不随天地老，断魂啼鸟一声中。
一经教子已青裾，况又行年七十馀。恰好遭逢身却死，北风门外只长嘘。
杀气消磨暗铁衣，夜看太白剑无辉。旧时麾下谁相问，半去封侯半不归。
萧瑟燕山一叶秋，征鸿声断暮云流。不知今夜长门月，多少班姬梦里愁。
波浪兼天寇盗穷，将军乘胜奏肤功。三年戎马关河月，不及狼山一夜风。
岭头卢老一炉灰，长短根茎各自栽。轻贱已消先世业，知君海上去仍回。
双亲不见不胜悲，衔恨何曾有住时。二叔尚存俱白首，归来犹足慰衰迟。
放翁游蜀十年回，病眼茫茫每懒开。怪底酒边光景别，方红江绿一时来。
槛外珍丛叨下泉，祥符天子泰灵仙。忽逢野老临池水，自剪残花趁岁钱。
往岁曾随江客船，秋风明月洞庭边。为看今夜天如水，忆得当时水似天。
伤秋不是惜年华，别忆春风碧玉家。强向衰丛见芳意，茱萸红实似繁花。
老去长闲百不营，推书习静更真清。西窗日脚篱筛动，时有飞虫扑纸声。
小桃经雨暖成川，云锦相辉粉色天。摘实未医尘世病，飞霞且致洞中仙。
莫嫌地窄林亭小，莫厌贫家活计微。大有高门锁宽宅，主人到老不曾归。
回首京华北斗边，庭闱近与紫宸连。簪缨未敢辞神武，真逸华阳待暮年。
采采柔桑三月天，养成新茧作琴弦。君颜好似轻盈女，恐被蚕娘看少年。
不是新人不肯来，天教老子小徘徊。坐看桃李缤纷落，等得酴醾烂熳开。
寄与山中一老牛，何须苦苦恋东洲。南蛮有片荒草地，棒打绳牵不转头。
本为无聊借酒浇，酒边情况更无聊。不知怅望缘何事，但觉欢情日渐消。
百尺水帘飞白虹，笙箫松柏语天风。何时跨鹤还来此，吟到无声始算工。
十年南国足风埃，锦绣湖山得再来。醉里不知人世改，更从云气望蓬莱。
沙疏石瘦水涓涓，折得梅花费两年。更与何人说潇洒，香中行坐水中眠。
忆昔初书大字时，学人饮酒与吟诗。苟非益友推金石，四十五年成一非。
玉尺新裁白纻衣，杨花纷泊满衫飞。少年不怕风尘恶，污却鄣泥走马归。
一双杜宇青天月，两点乌犍白水陂。不为好山勾引出，那知已是插秧时。
一函香骨埋沙漠，魂魄多应绕汉庭。惟有春风知此恨，年年吹拂草痕青。
忠驱义感即风雷，谁道南方乏武才。天下起兵诛董卓，长沙子弟最先来。
争巢野鹊噪木杪，得友黄莺栖柳阴。都与老夫供一笑，笑他禽鸟亦劳心。
湖州昔在湖州日，日日逢人写竹枝。一段枯梢作三折，分明雪后上窗时。
去岁春游爱野棠，今年还复出东墙。行思往事心犹在，却照清溪鬓已苍。
小苏一物绝风流，竹杖芒鞋爱讨幽。招隐归来吐佳句，何时一笑共重游。
当年驯暴女中英，姱节由来重旦评。令子瞻云依寿母，阶前兰玉竞敷荣。
闭户常翻王局文，科头袒背对晴曛。人嘲人解从人意，不学当年扬子云。
谩笑人生有底忙，读书坚坐白云房。孙阳未遇骐麟老，空厄盐车太上行。
冲雪残年事远行，若为留滞过新正。室家零落田庐废，一纸书来万感生。
疏影横斜落酒樽，谁知寒月上梅轩。昔年山相栖真地，我亦全家寄此村。
不随时态冷如丁，只有肥牛与濯缨。正自幽寒侣长吉，愧无词赋敌兰成。
老佛眉闲屋漏愁，残廊脚下草光浮。谁能饥坐芦穿膝，莫问神通石点头。
道途风日令人老，岩壑云霞笑我忙。谁解清泉煮白石，愿寻高隐问灵方。
红薇滴露护轻寒，微鬓香丝卸玉鸾。只道春风庭掖秘，外间已作画图看。
晓起微凉病骨苏，国香和露到贫居。我今不向当门种，免被时人取次锄。
偃仰悬崖几度秋，老龙蜕骨入林幽。扶疏直节干霄上，化作长虹跨九州。
海北多年一钓船，大翼遨空鱼跃川。尽言天下知音少，白雪不知何处弦。
卫象题诗张璪画，二绝今看并在君。莫须禅老嫌为疥，一垩浮空扫断云。
使君捧檄度南关，远布天威广海间。为问故人孙内史，翩翩剑佩几时还。
吉阳烟水几千里，一纸闲书失断鸿。裘葛相催惊老耳，井边桐叶又秋风。
梦醒来看梦里身，百千亿梦指为真。黄梁自是藏乌喙，五百馀年更误人。
僻居谋道不谋身，避病桃源不避秦。远入青山何所见，寒花满径白头人。
子夜新声何处传，悲翁更忆太平年。即今法曲无人唱，已逐霓裳飞上天。
百花丛里结幽亭，万草青青照独惺。墙外谁知有世事，人间休说太玄经。
山色摩空势欲齐，时闻幽鸟隔云啼。新诗吟就无穷趣，起向琅玕节下题。
高帘不卷户长开，须子时时著屣来。一坐清风生白羽，九衢乌帽失黄埃。
人生烟灭等飞灰，满眼吹香总是梅。不道诗来能解此，得徘徊处且徘徊。
斧斤不贷老根株，素节苍皮委路隅。忆昨此中逃午暑，前知愧不及尧夫。
步趁游人欢意长，谁交莺燕强雌黄。凭栏凝伫多佳丽，底羡簪花醉洛阳。
醒时忙事醉时闲，随分倾杯也破颜。若使玉楼休酿酒，春风应不到人间。
雪满江边花气清，垂垂一树古今情。悲欢阅尽宣城眼，聊托诗人天下名。
东冈夭矫两苍龙，千尺蟠空黛色浓。六十馀年松若此，谁知我更老于松。
汉庭用少公何在，不使群飞接羽翰。今代贵人须白发，挂冠高处未宜弹。
年来岭海说玄经，秋满乾坤卧草亭。夜起月明银汉净，寿星长自护文星。
一堂风月一床书，随分琴樽乐有馀。试问乘轩遮道客，何如归去狎樵渔。
秋水无尘浸碧虚，风前一叶故飞飞。潇湘帝子何时降，立尽斜阳未肯归。
陆海当年稳跨鳌，无端理钓入惊涛。只今深省十年错，却笑从前立处高。
舞靴轻转玉阶前，忆昔承恩已十年。记得当时供奉曲，上皇新自月宫传。
竞功双骥大功成，造父王良总擅名。设使当年无伯乐，何由千古著雄声。
烛似无情还有情，酒边故故弄昏明。宴酣尽道谁能觉，□□□□玉笛声。
千古高人张志和，浮家泛宅老烟波。不应别有神仙界，祇此沧江一钓蓑。
未遂退休时望系，再烦居守主恩优。自缘齿德高群牧，须在山河最上流。
州县丰登公事少，凝香燕寝只吟哦。乐天长短三千首，争似斯民击壤歌。
睡思厌厌易入眉，绣帘低下燕归迟。黛鬟不整钗梁亸，满院杨花梦觉时。
风烟错漠路崎崟，倦客羁臣泪满襟。何事道人常把玩，只应无复去来心。
方丈门开怪不迎，给孤邀供未还城。兴来且作寻安道，醉后何须觅老兵。
尝忆他年出旧京，汴堤榆柳与船平。宁知此日钟山路，亦是东行第一程。
陇头小坐说当年，逐牧随农过绿阡。人是旧人穷亦得，乌沙难道漆同坚。
苏仙孝感动乡闾，橘井千年事若符。时上仙坛坛上望，白云飞处是姑苏。
十载文场敢惮劳，宋都回鹢为风高。今朝甘被花枝笑，任道尊前爱缚猱。
凉夜无云星自流，池塘促织早知秋。远更不受重城隔，时逐西风到小楼。
一年为客厌西东，白发生来百事慵。道路莫惊行李薄，初无盛意学终童。
青骢未解络头丝，沙苑闲来啮痒时。水洁草肥风日美，未须立近玉阶墀。
万叠层峰夹两溪，雨馀清气却炎晖。何时学得严陵傲，洗尽尘襟卧钓矶。
此日人非昔日人，笛声空怨赵王伦。红残翠碎花楼下，金谷千年更不春。
布谷声中送雨声，劝农时节看农耕。推蓬正在娥江上，沛泽均沾万物生。
当年五岳早寻师，兀兀行藏祇自知。眼底何曾见山水，腰包那得有闲时。
石城少府自公馀，拄笏看山问老夫。向道封胡群从宅，冯生不到食鱼无。
风不终朝闻老氏，撼山今既一期馀。得非造化夸能事，要使人无尽信书。
江流激激过侯滩，更上山头看打盘。百岁老人亲击鼓，城中忧乐不相干。
所寓皆同一旅亭，纷纷万事细如萍。醉翁能解邦人乐，时一中之勿太醒。
万里归来四壁空，旧游浑在默然中。明年我欲江南去，何处留诗可寄公。
道山云气隔尘埃，制诏中书选茂才。藜照何须烦太一，要观数世育台莱。
北极修门不暂开，两行宫柳护苍苔。有时金锁因何掣，圣驾棕毛殿里回。
柴炉煨芋平生友，打户无人到此间。莫谓老来萧索甚，清风明月半幽闲。
紫禁春醲雪未消，年年香冷只飘飖。许身入画酬清赏，不嫁东风过小桥。
安石榴房初小坼，南天竺子亦微丹。新寒漠漠偏欺老，睡起无风怯倚栏。
沈约耽诗太瘦生，青门又作苦瓜行。谁知谷口酸相似，反恨蜂饴不世情。
庭下秋风草欲平，年饥种豆绿阴成。白花青蔓高于屋，夜夜寒虫金石声。
高真元是世间人，能密枢机到上清。天地有终吾不老，环刚犹得度群生。
云中老树冷萧萧，溪上僧归倚画桡。谁为秋风乘兴去，松窗先听富阳潮。
南园山水神仙窟，上世源流忠献家。昼锦堂中诗句好，因诗名榜更光华。
众芳摇落此何时，争看江梅拆一枝。相去小春才四日，调羹消息不应迟。
老气峥嵘宇宙前，开花万朵照晴天。平生自是调羹手，老大空馀雪满颠。
群盗挽弓江簸船，丹青当在普通前。谁能与作赤挽板，老笔犹堪寿百年。
骨肉相吞已可吁，城中高下井皆枯。此时斗水钱三百，山客苞封致一壶。
登台长早下台迟，移遍胡床无处移。不是清凉罢挥扇，自缘手倦歇些时。
野鹤飘飘性自高，徘徊尘世岂难抛。栖真旧隐无多地，何处仙山不可巢。
尽倾清俸买新居，橐内无金只有书。不用邻人借舆马，已知家具少于车。
生来弥勒是前身，名乳千杯道转亲。渐老更如苏学士，可怜饮酒不如人。
晚对无人但翠屏，春猿秋鹤自飞吟。满船载酒来歌舞，谁识当年仁智心。
去岁栽花遍小栏，只忧芳艳不禁寒。年来醉赏春风里，无限边人见牡丹。
一二三四五六七，行年临之如电疾。只将香火对清闲，古井无波应委悉。
碧殿瑶坛礼上清，桂华凉露浸银屏。双双玉女扶青案，跪启琅函讽道经。
步虚离地不沾尘，云送风行露半身。呼吸九州游已遍，到来招手戏时人。
梢云阻日引清风，抱石盘根造物工。凌厉四时同一色，不知何岁植岩中。
谁道剑池今已荒，有时光怪此何祥。平生自省惭多识，曷日乞灵亲炷香。
床头书卷绿牙签，病起名家手自拈。气息未回禅诵少，犹能弹舌讲楞严。
老翁何处已飞仙，想跨寒驴挟短鞭。来往段家池上路，只今枯柳尚鸣蝉。
眼中前辈风流远，物外闲情日月长。小阁垂帘对遗墨，天风时送木樨香。
床头历日鬓丝丝，懒倦慵吟守岁诗。宜入新年须吉利，明朝把笔写门楣。
崆峒日煖岚峦丽，章贡桃花春涨豪。避传封人候骢马，道旁武吏各鞬櫜。
坐牛随意出荆扉，闻道重宣大将威。云鸟影来黄石路，踟蹰叩角赋无衣。
四面湖光绝路岐，䴙鹈飞起暮钟时。渔舟不用悬帆席，归去乘风插柳枝。
邮卒铃声破晓来，几州文字一时开。老予经略无多事，不为生财为节财。
天鞠精灵久贮储，中间豪杰出无虚。乡民世世家于此，争使儿孙不读书。
坐对苍然暮色侵，忽惊萤烛度枝深。少年嗜学犹馀志，安得茅檐把卷临。
老游春饮莫相违，不独花稀人亦稀。更劝残杯看日影，犹应趁得鼓声归。
桃花风里鬓成丝，老眼青山百不宜。犹有中原旧家在，相寻呼酒和新诗。
海国占风慕圣明，先春入贡竭丹诚。梯航万里不辞远，要趁新年贺太平。
海雾昏昏水拍天，马牛遗矢满平川。翻思五月江南道，万木清阴叫杜鹃。
儿曹朗朗读书声，少妇传梭轧轧鸣。我有会心都閟响，托将秋月一天清。
满船载月归时趣，泛宅浮家避世狂。趺坐舫斋能静嘿，神驰游宴无何乡。
汉家新拜霍嫖姚，司马今年相宋朝。旌旗一举三边静，雁塞平沙演射雕。
归计茫然殊未涯，倦游日久似无家。十年灯火有何效，赢得眼前生眩花。
半点轻风泛柳丝，忽吹荷叶一时欹。芙蕖好处无人会，最是将开半落时。
坑灰飞作垄头尘，报国还谁解致身。世上有书焚不了，一编留与为韩人。
灯前清泪落衣间，守岁分为客是闲。老母今春年七十，寿觞争忍对慈颜。
横江清吹发参差，无奈秋风寄远思。谁似高情闲不厌，半年三度寄新诗。
冷匣秋波射斗星，铁衣随从古霜清。宣池莫问当年事，一片威风动地生。
时止时行学养疴，人心天气共融和。好怀却怕诗拘束，不似前时苦思多。
石边老树带霜枝，黄菊䙰褷竹叶稀。看尽却思彭泽令，清高不为岁寒移。
瑶华脉脉殿春残，姑射仙人画里看。月下敢矜容似玉，年来真有臭如兰。
书符咒水空多事，辟谷熬铅苦用心。闲读异书痛饮酒，佳时亦复一弹琴。
东园把酒问东皇，何事梅花压众芳。和靖当年一题品，到今几载句犹香。
姚魏从来洛下夸，千金不惜买繁华。今年底事花能贱，缘是宫中不赏花。
圣主忧勤二纪年，宸心久已格皇天。五风十雨如何报，八陛圆坛具告虔。
荒城如斗半蒿藜，千古全功孰与齐。须信君恩本天道，如何自挟请封齐。
少年曾作子长游，今日湖山不上眸。谁向个中嫌矮屋，几人天地未抬头。
鱼腹江边八阵图，嶙峋于此岂良谟。后来浪道长蛇势，用势还须烈丈夫。
经年归住水南山，满眼高林猿鸟攀。尽日无人开竹牖，有时呼仆扫松关。
几日商量雪不成，竹边寒得瘦棱层。秋崖老子缩如猬，撚断吟髭寸寸冰。
东风吹雨送残春，冉冉年光次第新。君看枝头如许绿，争教桃李不成尘。
青山不入俗士眼，谁肯著楼招唤渠。径草不锄花又老，一帘新雨了残书。
形模丑陋发鬅鬙，留得生来面目真。拍手问谁能笑我，祇今笑杀世间人。
有客相过风雨秋，唾飞珠玉胜珍羞。但知女似谢道蕴，不道吾为马少游。
相马评书世未知，要从风骨识权奇。半山妙墨翻风雨，尚有典刑今复谁。
道人随处展家风，酒肆鱼行有路通。但得堂中盐米办，吉山佛法自兴隆。
清风楼上赵官斋，此日平生眼豁开。放心普通年事远，不从葱林带将来。
晚涂初入长生运，新岁仍当大有年。剩与乡邻同觅醉，市楼酒贱不论钱。
玉笔高簪黛色浓，海门长日驻高舂。世情尽逐颓波去，谁住罗浮四百峰。
肉眼安能辨圣凡，有时巾褐过城南。亦无肘后堪传汝，且向纯阳两字参。
古坛双树挺秋烟，废院残花照暮天。门外扫除无俗客，我来时复伴青毡。
谁教倾国更怜才，问答曾凭七字媒。寄语高唐神女道，清词吟遍等卿来。
梅爱山傍水际栽，非因弱柳近章台。重重叶叶花依旧，岁岁年年客又来。
千里家山入梦频，又封书尺寄行人。未惭定省多疏阔，守道安贫即是亲。
远上寒山石径斜，月临荒戍起啼鸦。故乡今夜思千里，每到花时不在家。
庄周已与蝶俱飞，说著遗衣事可疑。只怪山中蝴蝶洞，仙家四季总春时。
古塔垂倾老树奇，雾残云泄转多姿。而今始悟寒林色，大是丹青未竟时。
中秋佳月去年同，卧病还应记此翁。不但婵娟千里共，客游俱在大江东。
本来面目无文字，执卷何须问老僧。爱汝清贫偏好学，寒窗风雪对孤灯。
边庭无事羽书稀，闲遣词臣进小诗。共助至尊歌喜事，今年春日得春衣。
百年光景逐飞萤，会脱尘劳只有僧。一饭聊为清净乐，福田求报我何能。
与子相逢俱少年，东吴城郭酒如川。如今白发知多少，风雨扬州共被眠。
楼台万瓦玉鳞鳞，遮尽人间富与贫。可笑世情刚道冷，不知片片是阳春。
寥落荒城数亩低，白云山下北平西。桓公老马今何在，草树霏微路欲迷。
泪满双颐雪满颠，一身憔悴自应怜。座中谁似杨开府，莫易逢人话少年。
镜水芙蓉五月花，听歌知道越儿家。即看涛雪临沧海，便挂樵风溯若耶。
几年柴立荒塍下，春雨秋风总不知。一点阳和到桃李，红红白白便盈枝。
长安雪花乱如云，复道层城望不分。行客遥传五侯宅，画楼丝管昼纷纷。
贞女不著娘家服，丈夫岂假分时财。十杯五盏从何有，空奋双拳趁得来。
陆贾何年自粤回，至今汉使馆重开。鲛鱼孔雀宁堪献，似有明珠照乘来。
定林青木老参天，横贯东南一道泉。六月杖藜寻石路，午阴多处弄潺湲。
小小茅茨住碧山，柴门无客昼长关。移家更入云深处，城市终年不往还。
冷淡清幽迥不群，春风开落任纷纷。格高不入时人眼，雪里闻香始识君。
参差台阁瞰瑶池，赢得长杨献赋时。玉手芙蓉秋不改，风流牧伯憩昭兹。
满地风霜菊绽金，醉来还弄不弦琴。南山多少悠悠意，千载无人会此心。
谷雨初晴花乱吹，金河春水腻如脂。挈瓶小试团龙饼，想见东都全盛时。
犹记年时花下醉，老怀今已不成春。深黄浅紫知何在，留得残莺啼向人。
蜀僧出世在空门，心迹超然离垢氛。欲问安禅最幽处，一潭秋月半山云。
冲和道德勿相违，圣事超凡好仗依。但有阴功存世界，何疑白日化身飞。
闭户终年懒出游，北山山色可消愁。何时一扫胡尘尽，更约同吟太华秋。
黄芦败苇两三丛，彷佛江湖在眼中。雁鸭惊呼缘底事，一时昂首立秋风。
少年马后抱熊罴，便佞相倾结所知。一日搭名帮草料，好官多属跨驴儿。
屈指夫容次第开，典衣去买海棠栽。溪边堪插荷花否，便可四时携酒来。
初夏清和昼漏长，酴醾高架映华堂。一枝斜插蓝罗扇，摇动时时送好香。
长夏离家事远游，芦潭秋杪尚维舟。不知昨夜愁多少，五老朝来尽白头。
博雅堂中聚古书，蓬莱阁上接仙居。江山风物元依旧，老子重来独不如。
年少诗狂不自禁，那堪客里听孤砧。窗寒夜半月初上，酒尽欲眠愁更深。
存卫府勋有是事，下婢子品斯何心。多少幽明不平处，烦君端试指南针。
渴龙饮海海水宽，铁网下截珊瑚寒。道人醉卧叫寒玉，金粉乱落松花坛。
易地开山辟广居，静中妙趣契真如。自怜至老无闻达，抛却儒书读化书。
晦翁曾见叹支离，老死禅门自不知。盖脚遮头论学业，宁忧双眼会潜窥。
歌舞从来最得名，如今老寄洛阳城。当时醉送龙骧曲，留与谁家唱月明。
吾师设利在金轮，四十年前话转新。不道无禅谁独念，祖翁田地久生尘。
长爱谢家能咏雪，今朝见雪亦狂歌。杨花道即偷人句，不那杨花似雪何。
胡麻灵药本仙芭，巧累浮屠斗佛家。莫道此中无舍利，玲珑颗颗现光华。
夹道长松去去幽，一松奇怪独凌秋。两枝垂地却翻上，活走双龙戏翠毬。
亭亭翠柏倚朱栏，云母窗扉逼暮寒。玉德殿前红杏树，数花犹作去年看。
路入云端一线微，行人窃笑仆交讥。空囊非有连城璧，作么携从间道归。
人生仕进亦偶尔，出门入室同一轨。书声听处千年心，霜月残缸夜如水。
清世儒冠不贱贫，一竿谁复钓溪滨。看君双鬓春条绿，策足应须据要津。
何物庞眉一老翁，能谈庆历至熙丰。只应坐厌听鼙鼓，到处逢人说耳聋。
钟阜巍巍插太虚，祠堂高拱此山墟。谁言荒草埋青骨，时有仙风扫旧庐。
夸士骑牛著铁冠，往来城市拥途观。争如老子无奇怪，惟是蓑衣伴钓竿。
泉声饱听玉琮琤，世路羊肠我倦行。但得一觞仍一咏，不妨高枕寄浮生。
少年走马洛阳城，今作江边瓶锡僧。说与虎头须画我，三更月里影崚嶒。
云暖幽亭长紫芝，昔年曾许鹤来期。短筇空倚清江上，满目春愁两鬓丝。
一啸风生百草枯，阴霾消处见于菟。眼中颇觉妖狐静，不道相看是画图。
晚香梅落小池春，老意闲随岁事新。山霭乍收斜日澹，一轩恰醉两三人。
风高太白剑横霜，一曲凉州道路长。不羡虎头堪万里，直教旃酪颂天王。
软红尘外耸嵯峨，题品先曾属老坡。立脚愈高天愈阔，静看舟楫驾风波。
红衣落尽暗香残，相见时难别亦难。弱水蓬莱三万里，碧桃何处更骖鸾。
净界曾无一点尘，风疏松竹响天真。从来此意少人会，只道林闲无至人。
昔年曾听雪儿歌，此日池塘见败荷。寄语鹣鹣春已去，白苹红蓼奈秋何。
荒陂十亩浴凫鸭，折苇枯蒲寒意深。何处得船满载酒，醉时系著古梅林。
年头半月雪漫漫，养就姮娥玉一团。老子今宵奇绝处，西陵桥上独凭栏。
五十归来谢世纷，百年劳逸喜平分。不应又受先生号，去与青山管白云。
笔端文彩辉星斗，怀抱诗豪泣鬼神。超迈英才贯绝世，明皇宠异贵无伦。
荣禄常思泽九宗，山摧梁坏床成空。百年遗恨谁昭洗，他日诸郎有父风。
转午风休陡觉来，绵衣脱尽旋开轩。乍寒乍热难调御，厚薄随时体自安。
羁魂憔悴远相寻，髭断肩寒带苦吟。归校药方缘底事，知君死抱济时心。
林泉人笑凤凰枝，我慕林泉叹后时。盼得人来问消息，太平和尚又无诗。
开遍江头荔子花，几年春日住京华。南枝越鸟如相识，飞入端明学士家。
山头腊雪未全消，山下春泉响石桥。方丈不知深几许，马行时有冷香飘。
点点残红缬燕泥，画堂春暖日初迟。绿杨影里莺声碎，正是南窗梦觉时。
早背胡霜过戍楼，又随寒日下汀洲。江南江北多离别，忍报年年两地愁。
年年长与柳争春，数点风前更可人。待得绿阴成子后，暗香疏影总随身。
忽见蛟蛇绕壁蟠，归时星斗已阑干。山童不识回鸾字，误认题门作凤看。
世于吾道转崎岖，是与非耶一子虚。借得祁山两间屋，一间分与月明居。
烟云变幻多奇态，风月清妍无尽期。莫道吾亭欠华彩，天然图画列阶墀。
久与梅花成息壤，凝也拿舟俶也催。至竟避花如避债，秖应花为老夫开。
畴昔多惭世网牵，收身幸早赋归田。四科人物皆高第，只学樊迟也自贤。
读律由来可致身，十年乌府气无伦。明朝奉檄淮南去，多少芳年惜后尘。
八尺台盘照面新，千金一掷斗精神。合是赌时须赌取，不妨回首乞闲人。
移得名花手自栽，花知不为老人开。兴来谁是尊前客，唯有提壶送酒杯。
四百峰头白鹤知，老夫八月有幽期。尔家正在罗浮下，莫向春风怨别离。
草庐藏得卧龙才，许我英雄亦异哉。刚道同心金可断，江南便是海南垓。
去年客里遇重阳，曾与同官摘晚香。今日分符行郡邑，独将远意看秋芳。
不入山林不入城，孤舟容我寄浮生。年来与世殊相远，渐喜无人识姓名。
浩浩沧波天四围，秋风一鹤夜来归。祇应梦里闻长笛，知是年时旧羽衣。
茂陵帝子宴瑶池，翠管银笙取次吹。王母不来桃未熟，可怜双鸟立多时。
素心长与碧山期，垂老无缘慰所思。安得禅房分半榻，尘缨濯向竹间池。
浮玉山头屋数椽，同龛弥勒忆当年。祇今输与良书记，睡起晴窗看钓船。
重阳过后雨垂垂，病怯新寒独立时。菊有万株归未得，一窗来此看花枝。
谁建危亭压翠微，画檐直与暮云齐。有时一片岩隈起，带与老僧山下归。
桃源在在阻风尘，世事悠悠又遇春。雨滴闲阶清夜久，焚香偏忆白云人。
禅思何妨在玉琴，真僧不见听时心。离声怨调秋堂夕，云向苍梧湘水深。
连旬风雨蜡梅迟，去岁今辰插髻时。特为托人分觅去，城南折得未开枝。
平叔曾过魏秀才，何如老子致元台。苍松翠竹青苔径，也不传呼宰相来。
老根先入远烟胶，更取纤枝束细毫。再作一家香气聚，幽人研弄亦风骚。
灯残四壁漏痕斜，老屋回风落细沙。乾坤更有晴明日，为报家人莫怨嗟。
人心似铁炉犹在，世事如棋路不移。闲著目光牛背上，英雄千古竟儿嬉。
今日方知行路难，垂头顾影怕金鞍。尽教伯乐能调养，恐有当时指鹿官。
大学门庭不易登，参前新意逐时生。须教一敬存神舍，莫是多吟费管城。
酒醒拨剔残灰火，多少凄凉在此中。炉畔自斟还自醉，打窗深夜雪兼风。
莫怨工人丑画身，莫嫌明主遣和亲。当时若不嫁胡虏，秖是宫中一舞人。
清道女儿千万家，帝王南狩羽旗赊。旧时杨□今芳草，空度春风忆物华。
岩房终日冷沈沈，经案尘埃一寸深。五十馀年如此过，道人行世太无心。
尘世纷纷总是空，花开花落几时穷。有人若问烟霞事，我是逍遥无累翁。
昔年半菽费忧谋，今日千金橐送收。止足不生清夜想，蝇营直向死前休。
扬州风物转头非，又是葵榴得意时。班扇入怀君莫恃，秋来那免弃捐悲。
谢病归来少识邻，枕流漱石隔嚣尘。惭无白酒堪为醉，赖有青山肯寄贫。
有美人兮隔千里，彼不来兮我独止。吴江木落又经年，壮士悲声寒易水。
解作时文一二篇，胸中意气已掀然。何如剖破醯鸡瓮，看取人间大有天。
笑穿无耳破芒鞋，赐得高低百丈摧。月涧有拳当赠汝，只今忙甚别时来。
老却眉山长帽翁，茶烟轻飏鬓丝风。锦囊旧赐龙团在，谁为分泉落月中。
忆在河间醉柳亭，十年南北叹漂萍。举头河上如相识，多谢逢人眼更青。
千岩万壑晚偏奇，护却幽居也自宜。秋色满天人不见，一舟溪上泊多时。
张郎新制合欢衾，醉拥红颜烛影深。别有洞房双玉妾，吹箫自和白头吟。
残红和雨堕前檐，青帝回镳别恨添。莫道闲园浑冷落，榴花如火正迎炎。
书堂高构岁寒巅，水秀山明隔市廛。两岸柳风吹道骨，一溪梧月浸心天。
九天日月开黄道，十洞烟霞接紫清。为问蟠桃当熟未，人间春草几枯荣。
恶复凶终事久知，岂知圣断不逾时。小儒未叹周南滞，但喜逢人敢说诗。
着地岚阴拨不开，傍闲同到妙高台。老僧只恐泉声少，坐遣飞云唤雨来。
地老天荒尽可花，不同桃李竞繁华。要知鼎鼐调羹味，须问旧时丞相家。
要路诸公宠禄兼，红炉炽炭酒频添。迂疏只合长清冷，案牍时呵冻笔签。
御床玄璧进龙香，奎阁当年诧豫章。此日侯家新制作，采烟凝液总仙方。
跃马东来不记时，酒醒寒色入征衣。垂杨官道连天去，落日邮亭别我归。
姊妹低头内款时，石家妃子骂封姨。即今未了炎凉债，许傍梅花写一枝。
清献先生无一钱，故应琴鹤是家传。谁知默鼓无弦曲，时向珠宫舞幻仙。
陌上如烟侠少游，金镳骏马白狐裘。鸣鞭转入柳堤去，无数杨花扑紫骝。
丁年写了钟山赋，举向禅宫入定僧。僧却为余言未好，扶行同谒晋诸陵。
未解桃源果有无，树林楼阁世行图。此亭纵说空无物，犹有仙山来坐隅。
世祖成宗德业深，百年培植士如林。登车揽辔平生志，孝子忠臣万古心。
暮雨萧萧江上村，绿林豪客夜知闻。他时不用逃名姓，世上如今半是君。
三年窜逐去荆州，岂料重为此寺游。钟鼓山林浑好在，独惊老子雪蒙头。
满院秋光浓欲滴，老僧倚仗青松侧。只怪高声问不应，瞋余踏破苍苔色。
路经湓浦叹匆匆，不及从君访远公。忽见庐山真面目，在君二十一时中。
南山夜雨曾同听，梦隔声分二十年。今雨复来听复共，白头窗里一灯前。
不语凄凉无限情，荒阶行尽又重行。昔年住此何人在，满地槐花秋草生。
天作凶荒可奈何，饱人渐少饿人多。小人已免饥寒迫，纵得钱多待怎么。
终南捷径不须猜，少日追名老大回。办得七松行道处，归迟犹胜未归来。
痛忆梅开易得残，既残憔悴不堪看。年年长被清香误，争似闲栽竹数竿。
噫呜双柩出平川，五月黄梅欲雨天。长愧江南徐孺子，只鸡斗酒是何年。
行雨行云一夜飞，襄王从此莫含悲。蛮儿侍寝龙岗老，恰似柔稊生柳枝。
末上风光惊老眼，斩新香韵恼骚人。霜晴日淡虚庭里，玉骨幽贞不嫁春。
柳花飞入正行舟，卧引菱花信碧流。闻道风光满扬子，天晴共上望乡楼。
箦中尸忽为秦相，跨下人俄拜楚王。老退已成大父笑，行嘲一任少年郎。
坡翁仙去已多年，翰墨空遗后世传。半幅溪藤双凤翥，渭川风景自依然。
青田白水插秧时，行尽山坡路转低。初日漏云时涨润，踏歌声里子规啼。
济世儒先道不贫，白袍古制搭乌巾。尘埃陌上无闲地，信是山林好著身。
当年忠死亦堪冤，千古遗编为断魂。此恨老天疑未了，长教明月照胥门。
老年随分做工夫，黄卷静披世味无。倦整池边春睡足，凭栏遥看鸟相呼。
难觅围香醉玉仙，短灯油冻梗孤眠。清河坊里灯宵月，负却东风已两年。
小谷疏林受数家，年芳犹有刺桐花。白云不为青山地，截断前峰两髻丫。
八十颓龄血气微，杖而后起固其宜。尧夫有句君听取，脚力衰时药不医。
闻道黄杨山上头，千峰环抱百泉幽。羡君柱杖年年去，饱看人间万顷秋。
山行喜遇酒旗斜，无限桃花续杏花。与世浮沉真避世，将家漂荡似无家。
吹铙江上应鸣鼍，共道南夷贡象过。光耀定如唐二鸟，诗声吾愧老韩多。
轻裘肥马春三月，到此经游花正红。欲觅上方幽隐处，老僧笑指白云中。
东南吴蜀大江横，西北关河几战争。智者不愚愚者智，到头分合世难平。
雕鞍送客双流驿，银烛看花万里桥。三十三年真一梦，茆檐寒雨夜萧萧。
庭中但觉木摇落，江上始知秋气高。不待月明飞镜夜，此时自可数秋毫。
身如孤鹤万缘空，吟得交情底许浓。我老学禅无长进，相逢却讲少陵宗。
乐圣衔杯李适之，十年春梦疾如飞。苍头零落郎君小，祖帐无知上客归。
沙场腊送亡胡月，泽国春生贺汉年。说与胡儿莫轻出，黄冈直下有戈船。
荒城斜枕渭河流，麦陇青青半是秋。三十六年全盛业，不应歌舞误扬州。
长与青山作比邻，溪光云影自相亲。楼头片月分明在，谁是当年指月人。
紫极宫中三百楹，道人独藏一神屋。开轩纳息星月明，时有白云来伴宿。
莫缘侯印学阴谋，生世惟须一钓舟。轻用镆铘终折缺，善刀何止解千牛。
水仙画里妙氤氲，詹卜从兹等烂芸。安得香岩真鼻孔，一时成雾尽从闻。
万古平章与后先，馂馀唐汉总垂涎。可知花柳乾坤里，我祖风流六十年。
城隅草树响悲风，一点纱灯耿殡宫。记得昔年烟月下，红莲双引到园中。
掷尽年华笑转萍，依依江树似平生。莫嫌白发催人老，得破无明是数茎。
南窗薄暮雨如丝，茗碗熏炉共论诗。天趣悠悠人意表，忘言相对坐多时。
功名不是吾儒事，王道根基在自新。目下升高当远步，莫教对塔说相轮。
耆年何在隐墙东，常乐箪瓢陋巷中。白首可无知所自，宜歌帝力颂天功。
髑髅晴满白鸥沙，落日长江断客槎。东上荒城莫回首，青原白下少人家。
病骨愔愔百不如，不应投老更看书。古今得丧今方辨，且向斜阳弄蠹鱼。
彭泽归来菊满篱，停云荣木已成诗。晚风散步前溪路，正是先生半醉时。
北海春回一骑过，西京人去奈离何。何时便渡康浪水，为寄当年白石歌。
燕中车马兴阑干，也恋青山也恋官。今日真成双举肘，戟门山色四时看。
越罗初御柳烟深，慵病相从老见寻。酒罢尘杯胶燥吻，春无顾藉一分心。
明朝送客出城隅，先向东家借蹇驴。仆健马肥泥水少，料知三日到中都。
第一峰头彻底贫，重来且莫辨疏亲。檐楹星月年年绕，不信尘中坚密身。
一抔寂寞几秋风，云断洲空忆老龙。湖海刘郎诗骨冷，乾淳馀响寄孤松。
闲唤飞琼学问禅，缘何于意独悁悁。未酬前世铅华业，来结今生寂寞缘。
翠壁千重玉斧开，中间一道出风雷。若逢李白香炉上，定取银河入酒杯。
五原春色旧来迟，二月垂杨未挂丝。即今河畔冰开日，正是长安花落时。
都城有地谁栽竹，只见寒樗与老槐。闻种琅玕向新第，翠光秋影上屏来。
绿遍前峰到后峰，灵苗压地几千重。勾班养就无人见，多少狂心欲采茸。
物生甚美世所忌，吹息雪中成祸胎。汤帆卯杯频下箸，江南归梦打围来。
小楼春雨卖花时，尽说京城好女儿。有笔何应描不就，况兼红粉不曾施。
笔头造化渺无边，闻道春来思涌泉。定向山台得佳句，湿云残雪冷侵天。
东池送客醉年华，闻道风流胜习家。独卧郡斋寥落意，隔帘微雨湿梨花。
□□香台下界明，苕华未偶学修行。三时五体能投地，解脱娥眉忏此生。
玉𥮾罗带故依然，吏部文章二百年。画笔诗篇两奇绝，正须妙手写龙渊。
南国何堪产异才，年年筐篚入蓬莱。千金难买蛾眉笑，一骑红尘万里来。
龙公私我雨霶浪，酿酒须防有乞浆。惭愧四邻千万室，略无笑语及时旸。
天子呼来醉似泥，王孙宠遇世应希。可怜只献清平调，不说当年国步非。
倦来睡思酒般醲，晓起东园看晓风。孤负梅花三四日，新年人事到城中。
五马腾空绕翠寰，徘徊疑是大夫山。分明出自天闲骏，蹀躞何时得驻骖。
万乘尊荣都弃了，六年雪岭受饥寒。明星一见便回首，到底依前被眼瞒。
戴了宫花赋了诗，不容重睹赭黄衣。无聊独出金门去，恰似当年下第归。
淡墨闲临谢女真，萧然林下自风神。世间亦有丹青手，只解寻常写市人。
暂抛尘土扣云扉，山色空濛翠湿衣。涧水松风俱有恨，道人瓶钵几时归。
亨监逃海淹齑瓮，隆老成龙过禹门。独有倪公尚痴坐，几时承继万松轩。
到死相寻意已坚，莫教赍恨下黄泉。浮盟浪约三年过，病喘还知剩几年。
月宫秋冷桂团团，岁岁花开只自攀。共在人间说天上，不知天上忆人间。
木蕖篱菊总无光，秋色今年付海棠。为底夜深花不睡，翠纱袖上月和霜。
立朝谠议尽良规，谁使君王死后疑。一旦銮舆渡辽水，即时扶起墓前碑。
天空露下夜如何，漫道双星已渡河。见说人间方恤纬，可知天上欲停梭。
河桥洛宅近相望，三月花时日又长。暂整安车来子舍，为吾特启太师堂。
鼎中朱橘亘天红，此是时时养火功。元气归炉神不散，春山春水自春风。
庭前种竹一千竿，屋后收禾三百廛。欲向而家漆园祖，与君重注大椿年。
鲁北湖光水接天，长堤百里断还连。夹河多少垂杨柳，无限春丝锁暮烟。
枯芦断岸年年雪，古木颓垣夜夜风。自是江山入图画，可堪华发道途中。
缟袖娉婷舞柘枝，天花飞落锦笺诗。山川晃荡真如画，要觅当年李伯时。
高阳情尽有遗思，世谱由来缉涣丝。但使流分源不异，宗盟聊尔释前悲。
半篙春水一蓑烟，抱月怀中枕斗眠。说与时人休问我，英雄回首即神仙。
千柳河堤垂绿丝，新莺先到魏王池。探春懒学诸年少，无奈东风日日吹。
深宫尽日垂珠箔，别殿何人度玉筝。白面内官无一事，隔花时听打毬声。
人间荤血共欢娱，谁作朝元五气垆。自汲山泉煮春茗，不留俗客炰江鱼。
少时亲手植双松，昼爱层阴夜听风。今日岁寒逾五纪，也应心似主人翁。
骊黄求马世皆然，灭没存亡自一天。当日盐车人不识，只今空向画中传。
江上逢君感昔年，往来相见陆陵前。那知宦迹如萍梗，犹得相依一水边。
今年不及去年秋，十顷曾无半亩收。好雨早随人意足，即今何地不油油。
误将圆月比襟期，圆缺惟应月自知。君道清光原不减，照来蟾影有参差。
匀墨圆毫扫素时，翩翩如鸟踏花枝。阿谁妙楷参钟索，李卫夫人字茂漪。
邂逅当年盖已倾，重来议论更和平。何时肆设皋比座，指示五徒衡上星。
溶溶庭院梨花月，风静时闻笑语妍。今夜婕妤犹带酒，秋千蹴破柳间烟。
壮年吟啸巢由月，晚节吹嘘尧舜风。两鬓苍苍尘满眼，东人犹未识髯公。
花样精神月样妆，妖魂不敢近忠良。如何凤阁平章老，却事宫中妩媚娘。
天色如冰万籁沉，攀藤无伴自惊心。啼时只有空山应，影挂寒松夜正深。
相逢异县蹉跎意，无复少年容易欢。桃李美人攀折尽，何如松柏四时寒。
萍梗飘零笑此身，十年羁思不堪陈。谁知南北章江水，又向河桥别故人。
晴川此日听鸣镳，万里由□天上遥。市酒雄谭𢬵共醉，他年何地望芝标。
幽居直欲学忘言，忍对贤豪遂默然。谈到精微夜寥阒，秋风时下竹窗前。
滕王蛱蝶双穿花，东丹胡马喷胡沙。祁连将军一笔雁，生不并世俱名家。
是处箫声破碧云，翠梅依旧锁闲春。东风不负庭前柳，只负年年看柳人。
青山自是栖黄发，白日虚传步赤霄。老我数椽秋色里，便同高宴会虹桥。
白色莲花也自奇，亭亭水面半开时。恰如西子新妆了，未把胭脂污玉肌。
层峰三叠倚青冥，雾宿云飞自有程。杳霭又因关造化，故教人世验阴晴。
开花空道胜于草，结实何曾济得民。却笑野田禾与黍，不闻弦管过青春。
马蹄南出都门路，行客少年春色暮。花片空随别盏飞，柳条难系征鞍住。
紫骝骄蹋落花泥，二月江城雨过时。拂晓市河春水满，小船多半载吴姬。
几年灯火客长安，三十无成亦自惭。吾道寂寥先辈尽，人寻山水向东南。
得禄其如退养何，海宁墓木拱彭坡。清江碧嶂官居好，时听悲风响树柯。
如斯山水客如斯，满眼鸢鱼活动时。欲了相逢千古意，先生只索要吟诗。
少壮从军事战征，东南十载废春耕。老翁远作诸孙计，闲种松苗待太平。
银河东达鹊桥西，织女牛郎会晤时。才得欢娱又离别，相逢拟待隔年期。
江海多年似转蓬，白头归拜未央宫。堵墙学士惊相问，何处尘埃瘦老翁。
寂寞荒坛枕水边，长沙施药已千年。松间风露如前日，何事无人更得仙。
满拟重阳醉菊觞，花时多已过重阳。年来莫是无知己，未遇渊明不肯香。
老怀郁郁苦难舒，忽报吾儿病已除。便觉身心无个事，万钱不抵一封书。
云窍日光红散缕，山根雾气白浮烟。黄州地暖如春半，不道今朝腊月天。
坐对东林月一钩，寒光皎皎近清秋。当年心事今何在，碌碌那堪日下流。
鹊桥欢会是良缘，犹恨离情尚隔年。曾奈人间长在客，空将令夕倍愁眠。
棹寻椒岸萦回去，数里时逢一两家。知是从来贡金处，江边牧竖亦披沙。
雨馀烟柳约青丝，风过芹塘澹碧漪。正是愁来无著处，绿阴庭馆暮寒时。
浮云漠漠罥烟丝，分手苍茫自一时。最是萍踪浑不定，相思人在水之湄。
今年旱火欲烧空，尽是忱诚默祷功。尊酒豚蹄亦何用，使君心自与天通。
诗书伴我真多事，云卧天行意自闲。半世论交遍天下，眼中惟觉有青山。
汉口风光恼杀人，绿杨无数绕江津。草堂日日来新燕，钓艇时时得锦鳞。
求诗长尽过江频，每向迂夫托老亲。安得显扬成孝子，定山终且是他人。
谢家择婿得逸少，温峤先酬玉镜台。罗帐合欢犹有待，可怜孤凤意徘徊。
竹帛勋名已有人，可无能友不能臣。一丝千古桐江月，多少清风激后尘。
仙女宫钗玉凤头，太平天子翠云裘。九霄下视人间世，底事相看笑不休。
李广才名汉世稀，孝文犹自未深知。辍餐长叹无颇牧，翻惜将军不遇时。
一身作乱宜从戮，三族全夷似少恩。汉道是时初杂霸，萧何王佐殆非尊。
新来诗思与秋清，野径无人适意行。道尽青松知小雨，隔林怪在竹鸡鸣。
新居未换一根椽，只有杨梅不直钱。莫共金家斗甘苦，参寥不是老婆禅。
尺五城南可垦田，势随高下接平川。十年沃野连千里，能减东吴漕运船。
途穷道尽势仓皇，犹守孤城结战场。遗庙丹青照今古，不惭张许在睢阳。
往时听说严州水，试向经行觅旧痕。尚有浮槎栖古木，可怜万壑势并吞。
灞桥风雪寻诗处，何似携清啖果时。说与小僮浑未识，徐徐分付与斜晖。
莫笑头陀饭出生，要将戒杀劝修行。霜螯断命终妨道，身作人为了不争。
岁岁年年君去家，年年岁岁树开花。年年君去无消息，岁岁花开感物华。
海变桑田数莫穷，几回高挂逆流中。自从一饱清风后，船上时时有散工。
一叶轻舠破绿苹，惊看蓬底两纶巾。道人却有分携泪，丞相何无祗候人。
憧憧行子青衫湿，风雨濂溪又过门。道化未能三百里，溪桥祠屋愧空存。
吴淞古渡水如烟，十里芦花雪满天。一苇可航还自许，老僧应不泛虚船。
两地支离路八千，襟怀凄怆鬓苍然。乱来未必长团会，其奈而今更长年。
当轩酌酒酹花神，愿得年年对此辰。莫就开时看早暮，枝南枝北总芳春。
无心已作不鸣雁，恃气多惭反走鸡。大道三杯仙落托，随斋一钵佛菩提。
摩耶树老无多子，天女花妍有许般。莫把东边枝便斫，堂堂留与碧霄干。
海色迢迢半紫氛，娑椤开落夏将分。道人清晓下山去，纸被一床铺白云。
年年明月总相似，大抵人情自不同。今夜故山依旧见，班家扇样碧峰东。
万斛北盐扃海隅，迩来商贩竞南趋。去年今日城中价，一贯文才十四铢。
凿开险阻若天成，暂使时闲眼界平。却羡长安西去路，青山不管送人行。
解酲五斗多安用，道通三杯急可周。放下篮舆成一醉，眼高不顾王江州。
三年踏尽化衣尘，燕子衔泥两度新。南北相望千万里，世情谁是旧雷陈。
绕屋桑麻接稻塍，夜斋灯火读书声。老翁睡熟东窗里，梦在斜川曳杖行。
忘言老人写双鹿，笔力不减东丹王。右相丹青乃馀事，向来勋业扶明昌。
十年征战不知劳，三矢功成意气豪。自咤身为李天下，焉知祸起郭门高。
灵源直上与天通，借路来从五老峰。试向栏干敲拄杖，为君唤起玉渊龙。
不独清心能省事，应缘克已自销兵。传闻塞外千君长，欲趁新年贺太平。
数片初飞点砌苔，须臾不觉玉千堆。去年无雪非无雪，留作今年一并来。
官池二十四鸳鸯，锦彩争鲜伴醉狂。翡翠有儿知更好，几时飞到酒樽傍。
菽水欣欣每尽欢，仁贤不必袭衣冠。出门邂逅移时语，未害龟堂取友端。
芳辰美景最难兼，桃李春风桂子蟾。百卉并生吾道泰，嘉祥敢恃我师谦。
坡老吟来今几龄，翠蛟飞舞若天成。栏干小倚挥觞处，最爱泉声乱雨声。
岁晚可怜冰雪姿，风流隐约未开枝。此花南畔幽人住，每记阳春初到时。
口生白醭怕开言，几度抬身又困眠。佛法从教陈烂却，权衡不在老夫边。
老来学剑已无成，眼底边尘猝未清。此辈束之高阁耳，且容黄犊伴春耕。
和平简易是吾师，自有家风更问谁。不是妙年狂气歇，可能从我独无疑。
看来棹楔穆陵书，已识庚桑献大儒。忠孝永垂臣子鹄，景行时觉震苏苏。
弋阳县令几番更，借问循良孰称情。三十年来遗爱在，邑人香火拜先生。
曹公奸黠世无双，玄德雄才肯见容。谁把荆州资霸业，一朝云雨起蛟龙。
歃尽秋泉不疗饥，菊边更读菊岩诗。寒英摇落渊明老，尚见遗编说义熙。
燕山立马望姚州，极目晴云鸟外浮。记取他年传循吏，冰天桂海一时收。
缥缈洞庭连白云，绿橘黄柑能见分。昨日扁舟寻好事，明年处士比封君。
一片幽思尚未平，碧溪流水日盈盈。何年却化辽城鹤，还向人间唤一声。
秋来多病友朋疏，隐几无心一味愚。寄语南州高士道，不知还忆故人无。
萧山陆橘东坡传，夔子黄柑老杜诗。楚越相望五千里，西州滋味独浓知。
百年功就蜕乾坤，鼎冷湖空迹尚存。别有庆源流不尽，皇朝叶叶是神孙。
北伐南征万国臣，中兴周室赖贤人。崧高千古英灵在，何独当时降甫申。
闲与山氓日共谈，往来溪北又溪南。今代劝农贤太守，他年何武定才堪。
筛空万里不封条，未到春林惨气销。谁道凝阴能掩素，瑶花偏逐朔风飘。
王氏家山昔在兹，陆机为赋陆云诗。青莲香匝东西宇，日月与僧无尽时。
前朝官政似无端，彭泽先生百日还。堪愧崇阳九河客，明时不敢自归山。
洞隐朱明翠霭浮，火寒丹灶半虚丘。千年过客犹丸粒，可当青囊药裹否。
骄阳为戾已成灾，赖有开筵周秀才。莫道上天无感应，故教风雨一齐来。
楚旗猎猎盖山红，回首咸阳一炬空。惆怅秦人虚用意，几年辛苦得山东。
石头城下看春潮，天堑长江万里遥。渔人网得沉江锁，犹似当年铁未消。
南池北苑柳皆□，未见花前把酒卮。倩汝长条挽春住，还人酩酊艳阳时。
万钱近县买黄犊，袯襫行当东作时。堪笑江东王谢辈，唾壶麈尾事儿嬉。
亦作池塘学养鱼，青青桑叶映蓬庐。何须老母哀长剑，自有真人识素书。
久别豫章胡祭酒，夜来梦见鬓星星。颇闻药裹今抛掷，应是文章属老成。
聒耳喧啾厌毕逋，朝阳忍听凤凰孤。朝廷若贬饶州老，我亦甘心拜尹洙。
囊里多藏汲冢文，有时独运郢人斤。但看赑负千秋色，奇字何劳问子云。
齑粥朝朝长白寺，衣冠夜夜百原山。三年枕席何曾设，一纸家书亦不看。
时人莫笑宝光穷，珠树流丹拟梵宫。四面香风吹不断，火斋飞出海门东。
爰生浪饮日亡何，漫遣文章应制科。六十公孙犹牧豕，较来还少十年多。
休兵解甲卧沙场，归马离鞍苜蓿香。报导将军百战力，欢传天子万年觞。
关王庙里一枝花，开遍东风占物华。想见当时英迈处，于今都属李侯家。
二十年前少小时，仲宣曾受蔡邕知。松山寂寞泉台冷，犹向东陵访旧诗。
老雁移屯百万回，黄埃极目碛沙飞。春风万里梅花路，淼淼江南人未归。
秦地洛阳俱寂寞，圃开周国复天香。童时及见流传谱，万意千心足断肠。
天寒京洛雪依然，三拜当时有底传。皇道无私太平日，行人犹说普通年。
少年兄弟同金榜，一日声名四海闻。更赐同归侍亲老，全家稽首戴天恩。
我坐诗穷子术穷，十年湖海两漂蓬。子归农圃吾归钓，此去悬知命可通。
浊泾清渭不同源，世好因循到子孙。只待白头能潦倒，不虞青眼已澜翻。
自小刺头深草里，而今渐觉出蓬蒿。时人不识凌云木，直待凌云始道高。
枝头拂雨弄朝阴，时送鸣声出远林。对立远峰春意早，一帘疏雨画堂深。
忘了堂堂六尺身，鬼花生艳幻微春。绝怜蚁窟无分晓，迷尽古今多少人。
层冰一夕塞河船，记得携家己十年。鲑菜灯前谁共饭，月明行店一凄然。
一片轻飞岭上分，当时犹自惜离群。飞来飞去秋风里，今日青山无片云。
一天浓绿点残霞，百摺湘裙血染纱。刚道春归无觅处，十分妖艳在榴花。
悄然穷户复谁怜，新岁先占大有年。野步早夸珠在袖，林吹还似玉生烟。
绿蓓繁时春欲暗，晓霜浓处信初来。今朝消息南枝露，知是微阳九地回。
越国云溪秀发时，蒋京词赋谢麟诗。后来若要知优劣，学圃无过老圃知。
仙客蓬莱侍直还，晚怜休沐得仙山。聊堪吏隐人间世，欲赋郊居未拟闲。
梅檐霜苦月来迟，又到停灯剪胜时。出意自描新样子，丁宁休报小姑知。
抖擞曾无一寸毡，只将双眼看残年。邻翁斗粟浑闲事，续得寒儒命一线。
道途奔走固然非，闲坐真空度岁时。谁解胸中无窒碍，两随造化不相讥。
玉花骢马大宛来，俶傥权奇见异材。不道开元四十万，驽骀安得望龙媒。
外来丧逝讣音来，女嫁桐陵亦告哀。老眼今朝方是哭，百年心事总成灰。
仲冬初日报行期，任尔留连是到时。行说坐思缘有报，当时犹恨报来迟。
侯生七十老监门，皮骨都消意气存。不是众中虚左待，当时谁报信陵恩。
松风洗烟无不尔，藓花纷纷委云紫。欲呼石上古先生，为问何年冷香此。
南北飘零三十秋，乱离重到旧扬州。田园芜没身空老，却羡如今马少游。
莫把裴徊惜春意，强寻杯酒度芳时。留连邻曲多交旧，怅望他乡有所思。
我惊南海飓风年，屋瓦飞空搅蝶眠。试取纸鸢当此际，可能背去负青天。
凝烟芳草入疏帘，过雨闲花点涧泉。正是清明时节近，鹧鸪啼过夕阳天。
骏马骄嘶懒著鞭，晚凉骑过御楼前。宫娥不识中书令，借问谁家美少年。
花正纷红俄骇绿，月才挂壁又沈钩。世间万事都如此，莫遣双眉浪自愁。
莫以怜才少相君，提封尽跨五湖云。请看六字镌官诏，便是仙都十赉文。
二载相逢一旦离，徘徊孰令我心悲。此时此地真难得，说与儿孙世讲之。
日长惟检药囊看，卧对花阴转石栏。无病病时皆闭户，不才偏称此闲官。
兴化三门开两边，聚头噇饭不谈禅。天童有问其中事，收割今年胜去年。
阑干横碍鸟飞迟，砌下危根老更奇。僧在上头忘岁月，不知山脚雨多时。
露重参横春夜迟，不眠斜倚万年枝。花影正须留月姊，花心正好媚风姨。
久思闲对老维摩，欲话众生病痛多。丈室无端铁门限，未应容易野人过。
老去年来两鬓秋，半因诗债半闲愁。不知野鸟缘何事，也向西风叹白头。
记得钱塘折柳枝，画桥流水暮春时。苏家小女多才思，一曲翻从笛里吹。
蝶因变化多胶网，鱼为飞升却曝鳞。唯有冥鸿无羡慕，世间矰弋莫相亲。
斋心问易太阳宫，八卦真形一气中。仙老言馀鹤飞去，玉清坛上雨濛濛。
樊笼得食暂时优，身世经年类楚囚。何似东阡与南陌，暖风晴日恣遨游。
竹篱茅舍本相安，谁与移根入画栏。尽道重帘妨暖日，疏枝却得护春寒。
当年刘阮意何穷，莫谓仙凡事不同。解到琼台双阙下，遥知道骨与仙风。
君臣鱼水方行道，德性鸾凰素服人。四海衣冠祈宋祚，万年基业系公身。
竹屋绳桥自有村，牛山箫笛不堪闻。碑前更问何年月，为借容州旧使君。
寒江绿水楚云深，莫道离忧迁远心。晓夕双帆归鄂渚，愁将孤月梦中寻。
独宿江城梦故园，一襟尘土满啼痕。老亲不想痴儿在，剪纸应招客路魂。
黄金散尽结英雄，不负行间尺寸功。却愧十年鞍马下，捐躯空慕古人风。
独占秋光自一奇，深藏岩壑少人知。招还茉莉同为伴，欺压黄花不得施。
谁居空闲扇橐籥，情与无情并时作。是声皆自根极来，更莫辛勤问南郭。
瘴鬼翻能念直心，五年相遇不相侵。目前唯有思君病，无底沧溟未是深。
流水晴悬碧涧霓，桃花春似武陵溪。东方自拟随王母，纵少渔郎路不迷。
百卉芬芳各有时，寒梅遇腊转多姿。和羹预待林中实，一种天香分外奇。
老柱高擎何处天，滴醯洗藓认当年。山僧犹话飞来日，撞破龙山一道烟。
宿酲作恼未惺松，一对湖光酒病空。身到吴中无好处，三年两度上垂虹。
山东一十馀年别，今日相逢在上都。说尽向来无限事，相看摩捋白髭须。
平生特达刘公干，老去栖迟唐子西。三载情怀若胶漆，一时踪迹异云泥。
由来避世有墙东，祗合丹阳作寓公。新社总知无约束，酒垆诗卷任春风。
燕子楼中人去时，落花飞絮系相思。阑干独倚看明月，肠断春风知不知。
甥馆刘郎舅仲谋，并缘瓜葛借荆州。人生一藉裙襦力，卒世如何得举头。
匹马招降岂偶然，观星早已识亡存。谁知事去千年后，出处犹宜法祖言。
尘缘太重道缘轻，住世原非出世情。却笑羽流空拔宅，名山无计避新征。
回师小度石门西，铁马嘶风四百蹄。不为从军一时乐，扪萝攀径岂能跻。
柳色金阊半夕阳，鲈鱼虽好未堪尝。莫言方外狂司马，多少楼船鸭绿傍。
簪花犹且强年少，诉酒固非佯小心。花好酒嘉情更好，奈何明日病还深。
道人采药出山迟，菌阁秋高袭羽衣。半夜忽闻孤鹤唳，五云相伴一僧归。
稍穿疏树残光碎，徐碾晴空素艳流。交过子时是明日，搀先半夜赏中秋。
西风忽报雁双双，人世心形两自降。不为鱼肠有真诀，谁能梦梦立清江。
六年饱读石阡书，习气于今想破除。雪月风花还属我，不曾闲过邵尧夫。
上苑繁华此一时，牡丹偏媚汉宫姿。故园春色无人赏，零落空山只自知。
记得移家白露时，秋风又是一年期。独怜零落溪边柳，那得长条系所思。
园已趣成还日涉，西风又到梧桐叶。野老休言花事稀，栏前还有双双蝶。
满城风雨五更寒，灯火趍朝夜未阑。年少曾夸华冕贵，老来方觉布衣安。
幼小长歌棠棣诗，长城江海惜分离。谁知中岁团栾乐，正在深山避乱时。
婴朔千年契义深，秪今林壑共幽寻。同心更结崇兰伴，衰世谁知有断金。
松林日落碧云开，野老溪头坐石苔。隔岸好山招不到，一篙流水待谁来。
雨轻偶破山云出，花浅时闻小径香。总是村烟开不彻，尽教无月也昏黄。
太白休愁横阁暝，少陵剩赋浣花春。金沙银铄巴中路，绿水红莲幕下宾。
匆匆岁月为谁忙，静倚梅窗到夕阳。老菊不知秋已去，晚风时送短篱香。
酒熟无人可共尝，老年唯以醉为乡。那能命驾轻千里，重作欧公会老堂。
别时触目是愁端，适喜君怀宇宙宽。千里事人犹见喜，寄声别驾好相看。
老懒天教脱世纷，山川到眼失尘昏。绝怜千仞鸣飞瀑，一洒风中八表云。
自直梨园得出稀，更番上曲不教归。一时跪拜霓裳彻，立地阶前赐紫衣。
雪残东阁未多时，又与春光暗有期。谁遣阳春随白雪，歌来应是郢人知。
昔人年德位俱优，淇奥宾筵苦自修。学至百年宁有厌，勉哉三十六春秋。
浮云接地日无光，足力衰迟道路长。都是小儿能疾走，这场风雨却谁当。
杖藜重到古招提，硖石云深一径迷。不见同来旧时伴，怕看双翠壁闲题。
膏已明煎信矣哉，二年人世不归来。庭前为报仙桃树，今岁花时好好开。
新春初唱想夫怜，记拍亲钞在粉笺。难字幼年曾读过，班姬书内第三篇。
爱君邀客以清诗，会我公庭缿讼稀。卷白到时须自勉，乱红飞处是春归。
永和贞观晋沿唐，奉诏临摹老遂良。展转流传非一手，虎贲犹得似中郎。
乱石深云寻野泉，老侬怪我地行仙。钟情山水醇于酒，今夜竹床成醉眠。
辇路青苔雨后深，铜鱼双钥昼沈沈。词臣还有相如在，不得当时买赋金。
行乐溪边步转迟，出山渐减探花期。去年四度今三度，恐到凭人折去时。
怜君风雪入潼关，斯世茫茫行路难。尔是浙人应自悉，萧萧生事比君寒。
曲江宴罢注官旋，亲旧肥家有酒船。我老学农虽未遂，谷分一石准羊肩。
博而寡要岂通儒，三万牙签亦太虚。一编论语用不尽，世间何必许多书。
终向江湖老此身，了无机事却难驯。沙鸥信是同盟者，白首相看意最真。
缟素沈沈抱所天，死心已在剪刀前。主家楼上孤灯泪，同洒秋风四十年。
山作田兮田作海，万古存兮谁不改。青松新垄晓无年，千载维留名记在。
孟仲争秋毒热新，自今三指算归旬。已判明月隔千里，可对茱萸少一人。
城头蔓草受新霜，天外孤鸿叫夕阳。送客情怀枫树老，著人襟袖菊花香。
窈窕文溪近武山，年年春早玉葩繁。南平进士北京客，常对新图忆故园。
青青竹笋苦心同，采满花篮损玉葱。莫学潇湘古时女，泪痕长在箨兮中。
早潮时去晚潮回，陆市巴城逦迤来。咫尺维亭看又过，人生行止信悠哉。
今日何人荐马卿，怀中应赋子虚成。十年与尔同风雨，愁绝阳关第四声。
风风雨雨鸟空啼，草绿山腰水满堤。画阁己倾歌舞散，十年重到六桥西。
马卿元自赋凌云，父老新传谕蜀文。侍从惯衔仙掌露，金茎还拟奉明君。
捕蟹三沙与四沙，秋来乐事在渔家。随潮上下茭塘海，艇子归时月欲斜。
不暇参禅不暇文，支颐兀兀坐南薰。年来病骨千金重，出岫无心愧白云。
风袂飘飘过五羊，五仙遮道问行藏。庐山莫道无分付，领得春风古桂香。
白发多时精力少，绿樽疏后简编亲。本无世上荣华分，莫作山间懒惰人。
为爱高桥月色多，飞觞捉麈对吟哦。轻舠一叶时来往，惊散双鸳动碧荷。
门外青山尽白头，此时谁棹剡溪舟。先生独拥吟肩坐，应赋梁园兴未休。
东林鸟鸣风萧萧，西林月落星寥寥。老翁开门饭牛起，绿苗满田白水摇。
精思亭上李文饶，且袖经纶镇海潮。相业从容龙尾道，唐家复数中兴朝。
莲郎六十重花甲，泉老期颐尚岁寒。共引东溟为寿盏，莲华峰顶寿筵坛。
春来几度送华辀，芳草多情柳亦愁。不惜裁诗写离恨，道傍只恐鬼揶揄。
排危盛气冠英雄，逆耳忠言悟沛公。何事时人太求备，欲将瑕翳掩前功。
寒蛩唧唧草间鸣，唤出新秋无限情。霜露满天红叶老，有人愁听捣衣声。
苍鳞上竦孤生干，翠鬣横抽欲偃枝。惟有公来赏修直，洛城人重看花时。
不见朱方老郭髯，大江秋色满疏帘。醉倾一斗金壶汁，貌得江心两玉尖。
年来北阙几批鳞，愿借尚方志未伸。抗疏匡衡心欲碎，哀时贾谊泪空频。
谁言大药有仙传，试就兹翁问大年。道是年年随日过，饥时吃饭倦时眠。
忆著前游十四年，三高祠下夕阳船。无钱买得鲈鱼鲙，吟就橘花香里眠。
著意栽花岁又年，偶抛新菂便成莲。殷勤为向花神语，但愿根深子又坚。
十年不见君如许，一日相逢我便倾。结绶合为金马客，裁诗已至玉溪生。
画舸摇烟水满塘，柳丝轻软小桃香。却缘龙节为萦绊，好是狂时不得狂。
十分春色在邻家，我独伤心感物华。君若此时辞痛饮，也应辜负后园花。
禅房一榻看离离，好似西堂梦觉时。诗句满前吟不就，谢家池上雁来迟。
雪馀梅发映春空，咫尺仙凡有路通。为问绿衣歌舞后，更谁曾到合欢宫。
斗回山路掩皇州，二载欢娱一望休。从此万重青嶂合，无因更得重回头。
荆卿雄骨化为尘，燕市应无共饮人。能说鹔鹴来换酒，五湖赊与一年春。
见山堂上山如画，二十年前曾客来。风絮满城归不得，江南老却贺方回。
自伤衰病渐难平，永夜禅床雨滴声。闻道虎疮仍带镞，吼来和痛亦横行。
胡床倦坐起凭栏，人正忙时我正闲。却是闲中有忙处，看书才了又看山。
今日相逢落叶前，故园归去又新年。高歌取醉欲自慰，繫马高楼垂柳边。
雨患先淫后必悭，春来数月为眉攒。如今早稻黄几遍，却怕收时雨未乾。
汝亦东丹十世孙，家亡国破一身存。而今正好行仁义，勿学轻薄辱我门。
悬弧嘉祐太平年，寿帙行开第九编。可但天公锡难老，枣梨仙树植三田。
岁岁天孙此合欢，月明双照泪痕乾。深情已自托云雨，翻向灵禽借羽翰。
十月一日河上行，军中少年知姓名。谁家一儿驾艇子，肯载老夫同入城。
苋藜并日不充饥，玉女于成在此时。道义于人堪隽永，膏粱从古豢愚痴。
传闻棋不在中峰，曾有樵夫得一逢。自后世人无处觅，云溪花洞几重重。
习池遗迹自年年，山老遗踪故宛然。昨者我经浑异昔，野花衰草锁寒烟。
汉宫节物重年华，宝胜迎春绰绰斜。不待东风吹煦力，剪刀催出上林花。
高低庭树晚风吹，脱叶应难恋旧枝。莫向秋深怨零落，春深还有绿阴时。
溪头借得钓鱼船，又向山中觅洞天。闻道岩前有遗蜕，神仙飞去二千年。
蟠桃移种杏园初，红抹燕脂嫩脸苏。闻道飘零落人世，清香得似旧时无。
雨势风声何太雄，群山答响乱贲镛。青奴今夕安用汝，玉友此时留得侬。
子佩青青得玉工，先生老矣舞雩风。仙官便拟轻藜藿，我欲求为田舍翁。
菜传新绿发生时，花簇轻黄碎小枝。日下时看粉蝴蝶，背人惊斗忽参差。
飞堑乘城力亦优，不应伏枥便垂头。而今世上无良乐，兀兀黄尘辊得休。
桐花开处青鸠醉，桑椹甜时紫鸽忙。正是三眠三起日，送蚕小妇出烘房。
云娇烟懒雨初晴，环碧风轻细浪生。尽日黄鹂不飞去，万年枝上听箫声。
久留家酿待公倾，引领东望屡问程。新作小亭堪小宴，几时低唱进南荆。
残灯欲剔倩谁人，病势安危付鬼神。清梦缘何不见谅，适来欢笑独相亲。
老夫身世尽山林，门外红尘没膝深。有底一般闲快活，光风霁月夜论心。
春风客里动经年，寂寞松楸入梦边。斗酒谁为寒食奠，懒将杨柳插门前。
满树霜丸万颗垂，年来惠我侑芳卮。常因剖食怜佳味，忆得窗前种核时。
西冈元自阙城迁，新榜宗祠易旧悬。争贺吾儿今四十，微劳差可慰高年。
柳暗花明池上山，高楼歌酒换离颜。他时欲寄相思字，何处黄云是陇间。
员峤方壶小似拳，笑他徐福本无缘。近时东海殊清浅，谁道灵风辄引船。
每向清宵自省愆，滔滔无奈世皆然。盈亏消息因而悟，万事支颐一听天。
三年冷眼笑吹竽，世态炎凉我自如。却怪天公亦人事，入邦便有雨随车。
幽景前贤恨到难，泉声清浅出岩间。区区宦路重来此，尘世难逢特地闲。
滔滔流俗似奔波，百丈危滩万石峨。不信长年从水势，虽凭短楫奈舟何。
休说生祠与去思，素餐怀愧已多时。归来东海烟霞里，不把浮名白鸟知。
野梅官柳得长生，写出龙吟与凤鸣。已许云封封怨笛，不教人世有愁声。
秋入闲门静菊花，舞衣旋剪水边霞。醉来不记当时态，枕断铁桥秋月斜。
亭上数僧俱不识，倚阑无语坐多时。听谈五字中奇句，尽是山翁旧日诗。
笋舆破晓踏新霜，千里调安远办装。会约明年追胜集，茱萸细把记重阳。
御沟春水荫垂杨，天寿山前辇路长。父老共欢迎万乘，豫供田烛待君王。
无意趋时爱泬寥，一溪流水断尘嚣。幽人石上看云坐，车马来时莫过桥。
人无气节何足道，腹有诗书自不同。实学真才谁具眼，江湖难遇杜司空。
年年桂绽菊开时，长忆芳樽共一卮。请诵周人和乐句，全胜三叹陟冈诗。
天津桥上听啼鹃，从此南人弄相权。多少衣冠落沙漠，朱崖宜著玉堂仙。
南镇干戈日夜陈，西山寇盗出犹频。荒村百里无烟火，闻道官军更杀人。
保塞昔年尝闭垒，甘陵今岁又劳师。将军镇蜀功多少，不见干戈出虎皮。
十年不得吴中耗，凋尽耆年付等闲。闻道瘦规颜愈少，独馀此老殿湖山。
桑柘春生十万家，蓼萧赐燕日光华。闽南父老应相慰，行雨还来太守车。
苦爱香醪似蜜甜，旧如杜老意拳拳。而今已作渊明止，别意欲醺醒重怜。
杜宇冤亡积有时，年年啼血动人悲。若教恨魄皆能化，何树何山着子规。
画鼓冬冬响似雷，内官晚集拜郊台。柳堤一道黄尘起，知是番家进马来。
缕缕柔条不奈春，为谁憔悴把眉颦。年来江上多离别，不信垂杨管得人。
娇羞犹记别时言，教我春衣尅可单。说与苍头浑忘□，晓来真个作轻寒。
寒月傍人湖畔宿，野烧隔江明渐枯。竹深村巷时惊犬，夜半沙头人打鱼。
槎牙老树响天风，寂历幽篁泣露丛。惆怅玉堂旧公子，故家陵庙月明中。
天遣今年到五夫，还如雪后望西湖。磐庵老子今诗伯，红叶盈庭许屡书。
铜雀台荒桑柘围，老瞒曾醉柘黄衣。锡花片瓦将安用，留与诗人写是非。
百尺松根结茯苓，千年长养似人形。谁知金鼎烹初熟，恰直山翁醉欲醒。
百中神锋夸妙手，当时破敌祗因机。馀花堕裓无人见，半偈流传岂易知。
诗债未能偿得尽，白头犹自耸吟肩。如何黑发人先死，地下修文爱少年。
暂时相见还相别，别恨多于未见时。明日新安江上去，春风波浪不相知。
小丑猖狂捍禦劳，跳梁时复似猿猱。贺兰拥众尤堪恨，李广无军也自逃。
清门死节照当时，面血犹能赤义旗。常山睢阳信奇伟，英风生自洛留司。
旧国荒凉成黍稷，故交危脆似琉璃。高人独喜汤师在，手把新文数道碑。
瞿昙一学便超群，十载辞家住白云。占断洞天林屋地，青山不许世人分。
翠华影转宜春苑，苑里红梅一夜开。学士赋诗承赐宴，内官传道首绯来。
摘尽霜髭秃猬髯，年来地阁不任尖。芙蓉为惜斑斑鬓，着力风前压帽檐。
天花除恼腊前雪，香蕊报春溪上梅。分赠鹿岩龙穴友，异时俱是百花魁。
身入群经作蠹鱼，断编残简伴闲居。不随当世师章句，颇识扬雄善读书。
碧山盘屈白云凝，竹径通幽水石清。门对演仙千古在，道人何事学无名。
居住梁溪古道傍，分明木石最堂堂。丹青能染成形貌，犹有心源未易量。
死随枯骨葬江滨，报德真怜女子身。千载断碑空过眼，当时亦有姓曹人。
未羡颜生乐一箪，一箪悬磬若为欢。有田如使扬雄足，亦学前贤在涧槃。
河堤一决岂天穷，失在当年固白公。谁与麻冈开故道，暂教版籍见山东。
松菊相亲莫厌频，纷纷人世只红尘。自怜寡与真堪笑，赖有清风是故人。
十年失脚走危途，天赋吾真半已芜。今日看山亭上坐，悠然始复见真吾。
束缚渠魁到帐前，指挥号令海洋边。潮循恩惠二千里，水道今无多桨船。
餐香谁亦到湘滨，西崦东篱滥一巾。去岁金英曾照我，今年玉蕊又惊人。
细雨春风花落时，金华腊酒解酴醾。当垆少妇知留客，不动朱唇动翠眉。
家住义兴东舍溪，溪边莎草雨无泥。上人一向心入定，春鸟年年空自啼。
人海茫茫名利场，盛年快意一观光。顾予白发归来晚，羞过渊明五柳庄。
去年还家已半年，盍簪尊酒数留连。岁穷送别溪头路，手把梅花思黯然。
洞门寂寂锁烟霞，此是玄都道士家。鸡犬无声丹灶冷，深溪流出碧桃花。
勿生疑虑变阴阳，须信丹砂道理长。若向此中明此义，十洲洞府蕴馨香。
父子团栾到死时，渔家可乐更何疑。高文大策人皆有，且听烟波十绝诗。
六合同风奉一君，谁期贵介竟孤恩。自从五夜传金柝，已早三年闭玉门。
沉水香浓画不烟，赋花谁是饮中仙。顾予老拙辞源涩，空想东坡万斛泉。
十年京国鬓潇潇，蓟北江南万里遥。家去浔阳犹尚远，莫将音信托寒潮。
逆旅相逢意惘然，四年䰟梦一灯前。即教乍见还分手，犹胜山阴雪夜船。
二十年来老辈稀，白头僧见说当时。西风落叶前朝寺，读遍燕山一卷诗。
别时容易见时难，愁上心来有万端。传语不如亲会面，临行欲发又盘桓。
此为正岸东行路，高句藏心亦有年。今日偶来亲旧迹，七闽惆怅白云边。
瘦骨冰容不耐寒，春花开落任悲欢。天留一树清溪上，正为山人喜静观。
社鼓冬冬南北村，老人相倚话柴门。自从嘉祐初年后，直至元丰有稻孙。
阶下蛩吟又暮秋，倚阑独立恨悠悠。几多心事三年泪，忍向珊瑚枕上流。
孙陵西曲岸乌纱，知汝凄凉正忆家。人世岂能无聚散，亦逢佳节且吹花。
萧梁帝业又荆州，世胄名家宠最优。何事燕歌诉寒苦，自来关塞不胜愁。
无情汉月解随人，羞向天涯照妾身。闻道将军侯万户，已将功业上麒麟。
黄雀儿随玉屑栽，两行珠翠一般开。桃花少似玄都观，曾却仙都谱系来。
阴山瀚海已澄清，犹似当年轸圣情。万事伤心同梦过，白头清泪不胜零。
山雷划辗长空过，檐雨平添积水深。去住总关神物算，阴晴何与道人心。
海国频年息战争，凭君谁敢负初盟。严城一箭飞难到，径路惟看彻晓行。
吏师吾昔得三贤，回首思之几许年。屈指利名多少事，其间廉节最为先。
今年灯市好安排，雪柳香梅费剪裁。岁月匆匆临五九，太阳门户向东开。
日落寒江四面红，画船犹趁晚来风。乾滩才过闻箫鼓，不道横流正此中。
昔年洸口一鸱夷，影响千秋迹不移。南去北来无了日，水光山色有馀悲。
圣朝宣化需贤守，土屋茅櫩望更深。白发未多身未老，莫教泉石引乡心。
月姊宫前玉树春，杏花菖叶不同村。多情谁道天无意，先与梅花雨露恩。
海翻波浪绕危峰，无尽岩前此界空。不是灰心求佛者，片时艰住寂寥中。
天公似管人间事，近事传闻半是非。但使麦田饶雨雪，饥人得饱未相违。
桐轩云是勿轩孙，何处江湖何处村。古锦囊中风韵在，几时弹向白沙门。
葛仙溪上一株梅，我到家时花正开。后夜月明风露冷，横枝休遣上窗来。
门外轮蹄去不休，谁人识向静中游。区区名利成缰锁，不道少年能白头。
日光浮喜动檐楹，鸟鹊于人亦有情。小雨初收风泼泼，乱飞丛竹送欢声。
绮霞风月一番新，剩把馀光烛近邻。闻道落成开宴席，也容老子挹芳尘。
莫问山村与水边，何拘华屋且随缘。不成此地无王谢，枉了春光又一年。
白发千条倚道旁，频将肝胆与人尝。田园散尽寻常事，一剑当门夜夜光。
江边头白老为渔，手弄莲舟任所如。不尽香风吹碧杜，雨山横黛夕阳初。
自抟苍壁自抄书，雪乳一瓯香一炉。有得俸钱无吏责，如公官况世间无。
钟陵风雪夜将深，坐对寒江独苦吟。流落天涯谁见问，少卿应识子卿心。
湖光收尽只芙蕖，决眦飞来白鸟孤。想见城南葛藤老，又将心境示妻孥。
多事关心偶不眠，随人也当守残年。不须更说新春事，来岁今宵在目前。
磻溪溪畔钓鱼翁，濯缨溪水听溪松。龟猷未告非熊兆，渔蓑堪笑老龙钟。
安蔬自足慰平生，峰静松闲涧水平。山意悟时僧不语，落花声间梵音清。
多年调养在雕笼，放出初飞失旧丛。祗为恩深未能去，朝来还绕上阳宫。
边庭老将已成功，名在麒麟画阁中。塞外牙旗归万马，云间羽箭落双鸿。
金屋银屏日似年，漫抽缃帙并酥肩。盈盈秋水娇相盼，不是当初女诫篇。
积铁千寻届紫虚，云端鸡犬见村墟。秋光何处堪消日，流涧声中把道书。
老圆画里也藏机，云抹前山冻不飞。寸许塔尖何处市，扁舟腊日访僧归。
菡萏池边风满衣，木樨亭下雨霏霏。老夫记得坡仙语，病体难禁玉带围。
僧家亦有芳春兴，自是禅心无滞境。君看池水湛然时，何曾不受花枝影。
华盖山头云起时，群仙云里谢弹棋。谢公不用登山屐，借得千秋一鹤归。
云卧高人鬓欲秋，世情都付水东流。闲中最爱岩枝鸟，不受樊笼到白头。
年年沥酒拜清晨，风俗新正竞逐贫。不用为文送穷鬼，直须图事祝钱神。
葛巾漉酒艳流霞，长向东篱醉菊花。不分宋公移晋祚，只将甲子纪年华。
白鹤山头留几时，白鹤池畔歌来迟。浮邱伯去无消息，老眼而今傥见之。
九重蕡烛照帘栊，三殿乘舆去贺冬。金面垂慈多喜色，史官书瑞奏年丰。
瘦尽芙蓉菊又残，客游怀抱更登山。秋光老矣归何处，只在愁人双鬓间。
红鳊白粲楚江秋，升斗来为口腹谋。世事自来如意少，忍堪无蟹有监州。
五季流民去不还，赖君抚有此江山。嫌名举世犹知避，何况来瞻庙貌间。
十年共建千年刹，一劫同君万劫心。击鼓隔溪犹及响，莫将闲静祝高岑。
怪得诗情减一分，知君为学有新闻。尘中毕竟闲人少，独自开樽对白云。
千古谁传海上山，坐令人主厌尘寰。蓬莱果有神仙在，应悔虚名落世间。
老去相看情益亲，河梁分手欲沾巾。祇应诵得离骚赋，长作行吟去国人。
云岩乱石漱寒泉，通夕泉声到枕边。宛似昔年严濑口，五更风雨宿溪船。
篱落寒梅三两枝，水沉为骨玉为肌。悬知此去长闲暇，看尽东风烂熳时。
乌犍离立意逶迟，鞭策俱忘取次归。𫘤犊跳风仍却顾，老融于此露天机。
湖海逢君四十年，破琴残韵尚依然。棹歌本是闽南调，传到于今更不传。
元和天子昔平戎，惆怅金舆尚未通。尽日洛桥闲处看，秋风时节上阳宫。
小池栽得数枝莲，也占新凉七月天。说道南湾纳空阔，尽将野意换韶妍。
云汉双星聚散频，一年一度事还新。民闲送巧浑闲事，不见长生殿里人。
大令云亡笔不传，世无行草已千年。偶然遗下鹅群帖，生出杨风与米颠。
眼看平白失前坡，三日青松奈老何。昨夜东风消不尽，古墙阴处晓犹多。
渔浦孤峰入九城，承华门里最分明。马头看得山低去，夹道芙蓉红露声。
铁柱遗踪尚俨然，五陵后必出群仙。当时谌姆说甚么，四十二人都上天。
路转溪回草木香，有人荷笠山之阳。定知我是金华守，笑道牧民如牧羊。
万顷曾经一苇航，旧缨如可濯沧浪。簿书窘束尘埃里，犹见当时玉树郎。
隔帘迟日午风微，社燕惊寒未肯归。读了丹经成默坐，时时一片杏花飞。
萧萧风雨晓篮舆，没胫泥深我仆痡。却忆去年苗欲槁，任从行李且虚徐。
花媚韶光柳弄烟，箫声处处卖饧天。谁知子厚怀桑梓，北望长号又一年。
江梅信是丈人行，老干能开白玉花。笑杀天台桃几树，不分清俗要相夸。
忽听指下语铮铮，似背残灯对月明。夜半十年心上事，沾裳争奈子弦声。
杜甫在时贪入蜀，孟郊生处却归秦。如今始会麻姑意，借问山川与后人。
满贮筠笼翠凤翎，携将山雨且溟溟。何人为踏茶溪晓，定减春风一道青。
暇日棋书六一翁，锦樯丝辔与春逢。年时豹尾车中望，山色有无知几重。
风含远思翛翛晚，日照高情的的秋。何事满江惆怅水，年年无语向东流。
九曲仙踪护百灵，仙童时弄玉箫清。轻摇画舫寻真去，时听飞泉漱玉声。
一水流南抱县行，一桥在上压溪横。傍阑多少人观政，要与桥平水与清。
新水桃花涨满池，大鱼吹浪小鱼随。丹青尽写濠梁景，不到源泉未起时。
华盖车前龙步滑，紫微垣上凤巢寒。一时扫下尘泥去，却入汉家盛露盘。
玉露凋瀼片月明，人间天上此时情。红楼不似银河隔，一任邻鸡报晓声。
三十年前宋子侯，名花倾国烂溪头。箫声断绝秦楼闭，何处重携弄玉游。
少狂千兔秃诗毫，醉看真珠酒滴槽。白首不堪论往事，清尊祇可慰徒劳。
林扉过雨晓风开，曲径花香碧涧回。一卷道书寻未得，山禽飞过竹梢来。
此生只合老渔樵，扶病谁令趁早朝。开卷未终三太息，羁魂零落恐难招。
胜游欢宴是良图，何必凄凄独向隅。深院酒醒春日晚，只闻芳树语提壶。
梅叶成阴梅子肥，梅花应恨我来迟。明年若寄江西信，莫折南枝折北枝。
智者真宗谈一性，相传六世至荆溪。高挥彩笔示深趣，来学无穷俱破迷。
日日行舟穿乳窦，时时濯足弄萝川。青山两岸花相接，花里泉声应暮蝉。
潮到江楼月到迟，百年心事有谁知。床头寻得刘琨剑，舞向春风惜旧时。
消山偃蹇消湖碧，夫人此恨消未得。海上人归会有时，怪尔鬓云非旧色。
公荣自可不与饮，子美何时得细论。正遇题舆陈仲举，岂容无礼灌将军。
吟社同推老作家，珍函题处字如鸦。一尊未尽淹留兴，秋晚方看菊有花。
几年门外策征骖，不料能来共一龛。壁上未须书岁月，褚河南是护伽蓝。
尼父乘桴居九夷，管宁浮海亦多时。古来圣贤犹如此，我泛鲸波岂足悲。
曾孙尝会幔亭中，脯擘麒麟酒满钟。宴罢不知消息处，至今乡老望孤峰。
青羊宫前锦江路，曾为梅花醉十年。岂知今日寻香处，却是山阴雪夜船。
樽酒过从有弟兄，群居久不借时名。池塘草色今仍绿，一夜新诗梦里成。
抵虚投隙废精神，世态纷纷日更新。得丧是非浑一梦，不知误却几多人。
君自灵均遇不均，当年正则与谁邻。可知只手网常事，枯木多风愁杀人。
老桂吹香袭绛袍，并将秋兴写秋毫。何人记得南楼夜，月过松梢一丈高。
沈香亭北醉多时，霜后依然绝代姿。道是经秋浑不解，先春早发向阳枝。
王子当时倚玉楼，飘萧翰墨足风流。人间自有清香种，不逐湘累一样愁。
重冈古道春风里，草色花光似故人。却喜此身今漫浪，回家随处得相亲。
当年召入即承恩，何事登车却断魂。只道红冰生别泪，不知杀气满乾坤。
东风吹老地棠花，燕子归来认得家。茅屋石田浑好在，白头何苦尚天涯。
日边乡井别年深，中国灵踪欲遍寻。何处碧山逢长老，分明认取祖师心。
青袍远适非趋隐，明到南中忆帝乡。江海故人多慰籍，莫言衰病老逢唐。
绪风初泛紫猊烟，拱手丝纶碧海天。元祐讲官遗话远，定谁参破老僧禅。
高山远望石碐碐，叠嶂回峦数十层。时人只识云生处，不见松萝岩下僧。
茫茫何处秋先到，饮露嘶风争报道。领略秋光不在言，好听园公休更噪。
九折先驱叱驭行，此心岂是不思亲。忠臣孝子元同道，可是王阳独爱身。
济漯相将日暮时，此间乃有杜陵池。三春花鸟犹堪赏，千古文章只自知。
薄俗何心议感恩，谄容卑迹赖君门。春申还道三千客，寂寞无人杀李园。
疾病侵凌我亦衰，后生谁复更相知。可怜日落长安路，不见骅骝整辔时。
雨中风味似太苦，梦里秋怀如乱麻。赖有郎君自轩豁，时携一酌过西衙。
只怪幽香生别院，不知春色在南枝。绕树百回吟看汝，天南日暮酒醒时。
十里晴云霭绿烟，桃花红绽落梅边。隔溪浣女时相谑，道是今年胜去年。
因随芳草行来远，为爱清波归去迟。独步独吟仍独坐，初凉天气未寒时。
万瓦清霜夜漏残，小舟斜月过阑干。老来一事偏堪恨，好看梅时却怕寒。
当年结习住僧家，对客分泉自品茶。欲识道人高洁处，纸窗残雪照梅花。
一寸坚刚铁琢成，绮罗丛里度平生。有时稚子敲成钓，钓得鱼儿便作羹。
天山一色冻云垂，罨画楼台缀玉时。准备暖金香盒子，明朝送雪与相知。
怜君一见一悲歌，岁岁无如老去何。白屋渐看秋草没，青云莫道故人多。
朔雪如筛密不开，自怜身在乱云堆。剡溪纵有王猷棹，中道那堪兴尽回。
十年重到大龙湫，千尺新流胜旧流。会见四方霖雨足，老龙还向此藏头。
去年清问下青云，曾把文章付与君。眼见皇恩绊渔隐，江湖烦报白鸥群。
煌煌珠树四时春，树影玲珑月满身。理罢玉笙朝斗去，就中谁是避秦人。
百年门户已萧然，每喜人传小阮贤。好遣仆童种榆槚，老夫行欲赋归田。
旧诗一读一番新，读罢昏然一欠伸。无数盆花争诉渴，老夫却要作闲人。
幽期空热博山炉，谁道人间有丈夫。自惜个中些子事，问郎能入画图无。
列岫盈窗紫翠屯，孤烟时起瀼西村。日长幽鸟如琴筑，院院松萝静掩门。
泺水桥西一亩宫，小窗春度碧荷风。老夫野性无拘束，便欲移家向此中。
自怜双目眯尘沙，老欲依僧半在家。世上何人销永日，如君七轴妙莲华。
乾天为父坤为母，南方朱雀北玄武。年终岁久俱成土，时人何处寻龙虎。
委质为臣不二心，当年庞德节千寻。叩头于禁今安在，芳臭从前话到今。
看尽愁人万点红，晓来双鬓白于茸。它时傥记江南梦，画我黄梅细雨中。
香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
风捲千梢偃旆旌，杖藜徐步到幽亭。他年持节重游地，父老争看旧使星。
嫁女惟愁致客难，君王诏遣共交欢。谁知后日生儿乐，虚授朝廷五品官。
竹扉花牖雨声新，一榻清风不著尘。石笋山中旧时客，幸来相就说前身。
万年翠色绕蓬莱，尽是先皇手自栽。此日明堂须八柱，郁然双阙倚天开。
旷野风从脚底生，远峰顶与额般平。何人知道诚斋叟，独著驼裘破雨行。
重游赤壁溯流湍，莫笑黄州老谪官。千古江山归两赋，英雄元不数曹瞒。
四十羲娥落虎狼，今朝骑马入真阳。山川莫道非吾土，一见衣冠是故乡。
谪向人间仅一周，而今限满恐难留。清虚有约无相负，好觅当年范蠡舟。
曾抉青囊指玉幖，嘱君一语记须牢。他年若卜嫖姚冢，筑取祁连一样高。
好事久伤无米颠，清泉白石亦凄然。快哉亭下坡仙友，拜到丹丘三百年。
拶到途穷路绝处，灼然命若一丝危。当机烧尾奔当火，那个鱼腾碧汉时。
粉节储霜竞出篱，我来犹及笋生时。清风一榻君休问，明月半窗予自知。
井水当年彻底清，向来污浊太无情。祇今泥尽寒光冽，还得当年水濯缨。
梦里分明玉帝旁，骑龙驾虎任翱翔。回头世界些儿大，不是争蜗是怒螳。
柯陂潘子骨已冷，文采风流付陆云。不见十年应好在，酒浇边腹贮皇坟。
玉界琼田万顷平，一年光景一番新。苑中又见梅花发，信手拈来总是春。
谁将玉斧凿虚空，一片圆明想像中。僧老寒岩无晦逆，蒲团长在桂花丛。
驺玉团香移宝绡，凌风浥露势惊飘。从教不结千年实，且看尊前一味娇。
九月江南风倒吹，青山山下泊舟时。射潮安得钱镠弩，使我孤帆向日披。
海兔上天星斗稀，满身清影立多时。望中欲倩姮娥手，掷下秋香一两枝。
鹤相专朝巧万般，中书位子太山安。沂公冷眼旁边看，机会来时只脚翻。
风急江深少着篙，夕阳回首谩波涛。鳊鳇入手看能几，怪得渠侬索价高。
名园曲水费工夫，玉甃琼磨滴水无。谁把流觞借诗老，天生九曲一冰渠。
先时此梦报庭清，微服西游计已成。今古此机神莫测，老夫直欲废将迎。
野老庄南天气暖，一枝常是占先春。夜来雪里东风急，时有清香暗袭人。
斫尽江边杨柳梢，要教新岁换新条。老夫也镊霜须鬓，镊却霜根出雪苗。
胡尘一夜满乾坤，十六陵中草色繁。旧物又随时运去，何如兹树至今存。
大泽云腥碧血侵，芙蓉犹在匣中吟。天教武库穿云去，负尽残年斩马心。
牛渚矶头江月明，倚歌闲答洞箫声。夜凉老子兴不浅，自把浊醪时一倾。
寻幽无伴郭边还，世故茫然一笑间。物议非由疏懒得，任从步屐到云山。
忆年壁水青竹林，诸贤兀坐溪云深。而今讲院苍苔满，钟磬无声只尔心。
濛濛烟雨醉春光，桃李花开归计忙。芦苇岂分南北岸，旧时遗泽未应忘。
家临泾水隔秦川，来往关河路八千。堪恨此身何处老，始皇桥畔又经年。
试问乌程第一𥬠，醉仙翻作酒家羞。三千年上探星海，未必黄河是浊流。
月下看山夜色多，剖藏无奈月明何。精神正在微茫内，不道龙蛇满眼过。
老子那知鬓脚凋，忍寒拚命看珠跳。却嫌地暖无冰冻，恰则飞来恰则销。
九月东风露不寒，蟪蛄相庆语檐端。野人便拟开荒径，剩种忘忧与合欢。
薰风洲渚荠花繁，看上征鞍立寺门。投老难堪与君别，倚江从此望还辕。
万古缘空一镜磨，移来一室影婆娑。垂光照尽人间事，只恐年来风雨多。
吴松江水似清湘，烟雨孤篷道路长。写出无声断肠句，鹧鸪啼处竹苍苍。
不比前朝贡荔枝，晚菘春韭绿参差。官闲有趣无宣索，万岁君王旰食时。
古楠幽竹海山秋，一片离怀共水流。纵尔抡材入廊庙，也应不忘九年游。
世路尘埃逐日生，鹿岩高卧自风清。吾皇有诏求遗逸，行见临雍拜老更。
八桂诒来粤所稀，即教携去未云非。如何皂盖三年远，不载青山一石归。
枕窍孤眠梦已忘，人间两手漫收藏。祝融风满游人袖，一片崖兰万斛香。
海棠花底三年客，不见海棠花盛开。却向江南看图画，始惭虚到蜀城来。
禅翁为我出岩扉，坐席才温便拂衣。又道孤云无定所，如何却傍旧山归。
稽首周公万世师，小儒命薄不同时。秋虫却是生无憾，名在豳人七月诗。
道人宴坐碧山阿，啄木敲门拟客过。吾境本无妖魅事，日长翻有睡为魔。
邂逅遮留阅岁寒，山肴溪蔌且同盘。不忧绝学商量少，只怕新诗属和难。
玉堂妙笔交游尽，投老江南隔死生。最忆崖州相忆处，华星孤月海波清。
人才长与世相疏，若谓无才即厚诬。方朔长身无饭吃，人间饱死几侏儒。
老子当年起垄间，岂知零落向华颠。秋风唤起神洲梦，犹忆平生戴与田。
任侠行权世所诛，将军尚借齿牙馀。古来名将勤招选，底事牢辞不敢居。
凤凰山畔永思堂，山谷先生有旧乡。修水年年流不尽，斯文长与日争光。
千年埋没竟何为，变化宜将万物齐。安得风胡借方便，铸成神剑斩鲸鲵。
楚王不识圣人风，纵有英贤志少通。可惜灵均好才术，一身空死乱离中。
万里江湖憔悴身，冬冬街鼓不饶人。只愁一夜梅花老，看到天明付与春。
山中景物自新奇，乘兴幽人写小诗。洞里竹枝遭雪压，何人扶起向明时。
野蔓牵花过短墙，麦秋时节并蚕忙。迎门老父延行客，井汲清甘树荫凉。
少小知名翰墨场，十年心事只凄凉。旧时曾作梅花赋，研墨于今亦自香。
上书乞斩秦丞相，海岛生还已白颠。尚幸老臣心似铁，平生风节愈苍然。
官道风清雨歇时，青山如黛柳如丝。丈夫不洒离群泪，无奈于今我已衰。
最高呼吸通云雾，尘海茫茫隔大千。权与山灵借一席，懒将狂韵犯流年。
双莲合蕊更开花，报道金銮日未斜。已草禁中新凤诏，趣君十日觐东华。
此日梁鸾高节少，自惭无以报糟糠。当年择对成何事，误把今狂作古狂。
州桥拜伏两珉龙，向下天潢一派通。四海仰瞻天子气，日行黄道贯当中。
云迷鸟道岭重重，松竹深藏释子宫。戎马不曾来尔界，太平元在乱山中。
耻令姓字落人间，故国深情托醉颜。种柳采薇先后事，柴桑原是首阳山。
钱塘江上古先生，姓字传来水亦清。漫向此中寻旧隐，世间多半是虚名。
花外小车时出游，有佳风月亦登楼。水晶宫与人间相，把乞先生未点头。
年年国艳赏敷腴，酩酊供人就燕胥。此段固应先骨醉，𫗦糟聊学楚三闾。
八月西风蝉噪时，萧萧疏叶已辞枝。烟村物景都无赖，况是登临有所思。
游戏当年拜老郎，水磨清曲厌排场。而今总付东流去，剩取潮音满忏堂。
山木青葱倚绛霄，下垂秾荫庇菅茅。九秋霜落荣枯变，惹得年年野火烧。
参藩江右寄旬宣，一道清风万口传。底事谗言能乱国，又将书剑下西川。
遥忆前朝己巳年，六龙此去未南旋。黑云敢作军中孽，莫怪区区一也先。
一点胡行朝汉天，英符来自玉门关。旧时千岁琵琶语，新学三声万岁山。
洛阳亭下昔埋轮，当道豺狼不避人。今日黄花故园酒，独携野鹤伴闲身。
隋河东下一千里，僮仆未知行李劳。闻道杞苗今结子，凭君饱食赋离骚。
年来日日候阴晴，浑是耕耘陇上人。但得鸡豚欢里社，敢将蛊鼠累陶钧。
白石鄱姜病更贫，几年白下往来频。歌词剪就能哀怨，未必刘郎是后身。
病里逢春实怕春，对花著语未惊人。今朝纵有狂诗送，不是当年翰墨臣。
十年曾忆李膺期，今日相思异往时。可是留连君不厌，未应长负紫霞卮。
天下纷纷吹战尘，我来佛陇悟修身。依然猿鹤如相识，知是山中几世人。
疾雷破柱识忠臣，急雨冲泥见故人。斗酒为浇新意气，老夫笔底亦精神。
两年三度水云期，可似三生石上时。师自幻游吾幻住，相逢谁唱竹枝词。
光彩沉沉万木西，青空围出酿燕脂。家园正对荒陂望，恰似腾波出海时。
会稽愚妇厌夫贫，辞去何曾愧失身。富贵自期年五十，买臣亦是一常人。
千秋旧址益鸿禧，敕额祠宫盛一时。遗迹犹存贺公宅，丰碑新敞越王祠。
出处间关似少陵，流离颠沛得诗成。一编窗下秋风夜，中有蜀江涛浪声。
权奸垂死未心灰，领史秦埙后命推。只道世人聋哑尽，不将董笔刺渠魁。
国门欲去尚迟迟，况复凄风落照时。犹有京尘坌舟尾，恼人无几庾元规。
饭后西堂百步行，困来合眼是无营。从生至老非他物，道著如今已是情。
惊风不展瑶花限，浩荡年光落又开。却是仙娥相见处，烂银宫阙玉楼台。
是人从古为秋悲，病骨逢秋更可知。说与世人应未信，今年新有羡秋诗。
山溪款獞爱喧哗，垢面文身到处家。试问年年事何事，强弓劲弩旧生涯。
十年离思一宵同，坐歇寒钟意不穷。碧草未舒湖石畔，黄花争艳竹篱中。
春饥指望到秋偿，未老新蚕已典桑。风刈雨锄浑旧事，如今岁岁打飞蝗。
野人何苦赴官差，符使追呼挠道怀。幸有于门香积供，不如随喜去罗斋。
何曾离却一步地，泥灶柴门色色新。四壁任教涂白雪，萧然仍是去年贫。
奸雄往往堕危机，成败安能论是非。空笑狂生投益智，绝怜老母遗当归。
为学须当及少年，莫言愚智尽由天。青春若不勤耕种，秋熟徒嗟有废田。
峭壁幽岩往复希，片云孤月每相依。经行宴坐闲无事，乐道逍遥三不归。
少逢重九事豪华，南陌雕鞍拥钿车。今日蜀州生白发，瓦炉独试雾中茶。
归客来登至喜亭，喜归兼喜峡江平。当时作记文章伯，不止文章得美名。
道人一计了平生，肯笑寒儒不糁羹。若识先生晚食肉，万钱何处著膻腥。
三年渴想玉堂红，六月都随一夜风。却忆去年当此际，一时台府馈筠笼。
欲同何处许同论，著眼云泥老自昏。留取行台高万丈，他年一笑醉龙门。
落尽群英一见愁，只因天地雨经秋。流莺不道春光老，刬地如今调舌柔。
西山已暗隔金钲，犹照东山一抹明。片子时间弄山色，乍黄乍紫忽全青。
海角天涯西复东，十年心事若飘蓬。故园松菊荒芜尽，却向莆阳号醉翁。
韩郎牡丹迹已久，殷七杜鹃名谩新。何似熙熙行阙里，花随和气四时春。
绿阴夹道树重重，人杂渔樵远近通。回望酒家山色里，青帘斜飏落花风。
片片飞花逐水流，园林绿暗不胜愁。断肠无计留春住，人老东风燕子楼。
墙隈杨柳已垂丝，岸北梅花始着枝。风掠晴香觅诗句，容渠开晚占春时。
二年不作上方游，一日重寻旧话头。却恨婵娟成两处，清尊无分共中秋。
来时雪片杨花落，今见杨花作雪飞。独立暮江心似醉，羡他一叶钓船归。
传道诗仙折简来，破卷雪屋为君开。要将好句夸张籍，故放歌谣吏部才。
气入丹田养白鸦，斯时方日结黄芽。华池神水含明月，取得刀圭大似麻。
燕子杨花各自飞，雨乾溪路绿初肥。无人会得风雩意，可是千年瑟竟希。
古树精篮杳霭间，轻帆吹过碧湾环。道人双屐何曾系，犹自贪看画里山。
都门风月昔同游，归老家山几阅秋。清思也知多梦菊，不知曾梦故人不。
庭前枯树庾郎老，马首垂花太祝愁。槐叶冷淘来急吃，君家醪瓮却须休。
远书封就独凭阑，斜日晴风两鬓寒。屈指秦中三十驿，到时公又过延安。
桐江树色绿如衣，上接晴岚护石扉。人世浮埃三十丈，西风吹不到渔矶。
风枝露叶有馀清，转盼还从玉笋生。愿得此君长在眼，子猷虽老未忘情。
杖屦当年谁与从，白云回首有高踪。畸人随化文章在，我梦罗浮四百峰。
天使峰头境绝奇，重游恰近小春时。晴明风景尧天媚，安得情怀不赋诗。
送尽梨花雪满林，坐来桐树绿成阴。十年故旧如云散，一夜春愁似海深。
万玉丛中愿卜邻，世无和靖莫相亲。石桥春涧留衣钵，端的先生是后人。
双眉不扫镜心空，镇日开窗候北风。闻道征衣犹未薄，晓钟斜月过山东。
楼高五凤欲凌云，妙手修来不露痕。十样鸾笺愿相助，老兄头白眼眵昏。
羊牛几点土空黑，尽日人烟不数家。赖得甘泉城外道，洛波如练带川斜。
粤王旧国几翻新，满眼高车触路尘。余亦白头君渐老，山中桂树恐嗤人。
六经岂解亡人国，万卷平生最苦辛。只作卧龙嗟晚悟，当年人畏近前嗔。
入得瞿塘始敛愁，峡山行尽放眉头。澄江一道元如许，自在身心自在舟。
当年季子去归吴，缟带谁遗别思孤。十二国风论欲尽，大帆明月满姑苏。
手扶金鼎事调元，玉署贤劳四十年。待致雍熙却归去，丹山真作地行仙。
南枝先暖北枝寒，便领东风到世间。宝髻斜簪光照座，暗香终不似孤山。
病鹤前年下玉京，空巢聊寄一毛轻。白云千载悠悠外，自照寒溪野水清。
莫将戏事扰真情，且可随缘道我赢。战罢两奁分白黑，一枰何处有亏成。
杳杳神京路八千，宗祊隔越几经年。衰残病渴那能久，茹苦穷荒敢怨天。
圣宋吟哦只九僧，诗成往往比阳春。翠微阁上今朝见，格老辞清又一人。
昔日随流今逆流，昔时今日有来由。李将军本穿杨手，误向南山射石头。
燕辞旅舍人空在，萤出疏篱菊正芳。堪恨昔年联句地，念经僧扫过重阳。
迂儒政事只平平，滥守鄱阳十里城。赖有同年更同事，公馀时作苦吟声。
想得当年月浸扃，诸公翰墨此纵横。亭荒久矣诗亡恙，一道长江万古清。
冻蕊粘枝瘦欲乾，新年犹未有春看。雪花袛欲欺红紫，不道梅花也怕寒。
世上升沉都梦里，春来强健斗樽前。公田种秫全抛却，坐客无毡谁与钱。
蹛林云雾护皇州，贝阙珠宫远似浮。骢马归时人尽道，槐花开遍上林秋。
万朵红葵折锦苞，新妆相倚斗妖娆。道人独爱倾阳意，并起丹心忆圣朝。
可怜时节足风情，杏子粥香如冷饧。无奈春风输旧火，遍教人唤作山樱。
千里无云湛九霄，月明花露滴春桥。何时心绪如杨柳，笑倚春风万丈条。
壮志已违黄鹄下，老身合占白鸥前。夜来耿耿江湖梦，秋水长天一钓船。
小园数树杂花开，零落无声覆绿苔。休恨五更风雨急，明年春色自归来。
三千功满去升天，一住人间数百年。华表他时却归日，沧溟应恐变桑田。
江南江北望烟波，岁岁无如老去何。蝴蝶梦中家万里，几时回首一高歌。
通家天上张公子，桂种遥分月窟香。三径殷勤自栽植，异时会见五枝芳。
令弟清台著绣衣，一毡还与郑虔宜。过湘不用轻为赋，圣代崇儒正此时。
环湖相望百招提，高栋曾轩亦屡跻。未若道人基构胜，阑干清与白云齐。
北客多夸阳朔山，今朝了了见层峦。定知万壑干岩胜，不似山阴道上看。
功成无罪付廷平，借援东朝始得生。若使当时逢吕后，诛夷又是一韩彭。
柳下人家枳作篱，小姑不画入时眉。纬车声出窗扉里，正是新凉夜永时。
萧萧短发又经春，万事峥嵘属后人。惟有中书不终老，漫凭哦句写天真。
梧桐叶落雁来时，见说沙场未解围。夜夜灯前做针线，倩谁边上寄寒衣。
去年载酒东郊路，水畔花前醉咏诗。今日垄头空洒饭，伤心思忆去年时。
天风动地拂苍须，摇落骊龙颔下珠。一斗竟须浇渴吻，道人从此厌醍醐。
半亩清轩绝俗埃，圣贤规度日徘徊。时时点检吾门户，蟊贼何由得入来。
老来怀抱转难平，棒下全无舐犊情。尚有一分慈悯处，教人只向棘中行。
红日坠时情更切，玉山颓处兴还深。攀条时拣繁枝折，不插满头辜此心。
彩幡双燕祝春宜，献寿迎祥重此时。腊雪未消宫树碧，早莺声在万年枝。
绿树成阴四月天，紫桐花放石池边。风光暗换人双鬓，一别江南二十年。
共醉元龙百尺楼，方知尘世已高秋。举头把酒问明月，许我乘风归去不。
著脚孤高太出奇，冯空斜落两三枝。大风动地吹崖裂，正是冰姿蕴藉时。
秋来犹寄一涯天，叶叶秋声似去年。可惜良辰长在客，不堪孤馆更闻蝉。
闻说潘郎窘食贫，何年会面慰艰勤。北风如有齐安便，为报相思频梦君。
古寺萧条枕碧漪，几人泚笔好题诗。客船也有钟声到，不是姑苏夜半时。
翠华当日幸新丰，磊落腾骧万疋同。意匠年来看惨淡，开元犹似梦魂中。
路入龙游不见山，纵横阡陌濲江边。穿篱残笋如攒槊，夹道寒花似火燃。
观心要与月同明，觅句应须水样清。老去不妨文豹隐，郎君已见角犀盈。
渚云低压云山暮，烟素横空落日斜。秋老江乡稻粱熟，一行征雁下平沙。
栗里归来谩赋诗，茅齐老去足栖迟。此心闲静谁能识，唯许庐山惠远知。
先生带花六十年，青春不老花长妍。金杯停手便索去，一片闲云飞上天。
一苇初航十里黄，故园归计渺何长。可怜兀兀青灯下，还似当年举子忙。
卧榻而今又属谁，江南回首见旌旗。路人遥指降王道，好似周家七岁儿。
世间乡族最为亲，强半逡巡是古人。纵使江南官况好，也应回首一伤神。
一叶丹枫趁素秋，都将旧管涤新愁。深宫谁识无穷恨，只有年年御水流。
书画船从此地还，云霞草木尽毫间。江淮多少名山水，此是君家第一山。
铁石身心来问道，惯调金镞若为酬。棒头喝下随流入，靠倒沩山水牯牛。
狂走断贻猿鹤笑，醉吟忽感岁时迁。野桥流水湘湖路，欲撷莼丝饭午前。
当日曹娥念父心，千年江水有哀音。可怜七尺奇男子，忍使神州半陆沈。
清词十阕吊兴亡，华屋丘山梦几场。一片东南佳丽地，老怀吟咏转凄凉。
山下清江匹练横，山头红日半轮明。渔人晚集知多少，静听鸣榔撒网声。
绕屋风篁梦寐清，住山活计几时成。云根试手聊亲𣃁，安否他年数寄声。
新样梳妆巧画眉，窄衣纤体最相宜。一时趋向多情逸，小阁幽窗静奕棋。
海门休道一丸封，黎母江前五指峰。飞蜃昔闻成幻市，断鳌今见驾崇墉。
精舍遥临白石矶，一时词客对斜晖。诗成酒罢分携去，疑是兰亭修禊归。
衣雨调阶泉淅沥，青烟绕屋树扶疏。异时有问碧岩境，举似酬之莫道无。
恶业相缠五十年，常行八棒十三禅。却著衲衣归玉局，自疑身是五通仙。
江南风物清温好，关内河山气势雄。更看蜀中山水秀，一时兼取作吟翁。
夫人在兮若冰雪，夫人去兮仙踪灭。可惜如今学道人，罗裙带上同心结。
未有鸦啼露气清，西南残月半规明。无言步绕阑干曲，景与老怀空自惊。
挺出东篱丈许长，越人争道女华王。霜英未易枝头掇，一一高含岁晏香。
道义悠悠贯古今，当时讲授意精深。如何只用权谋术，不说经纶济世心。
南归雁荡报郎君，老子精神健十分。不为瀛洲复相见，阿戎翻隔万山云。
千山行尽见平川，鸡犬相闻俗晏然。父老共知仁圣意，十年重借使君贤。
摇摇红影一枝斜，看舞东风两髻娃。堪笑年年未归客，借人池馆赏春花。
鱼爱深池鸟爱丛，君谈句句合幽踪。凭将骨与青山誓，老号诗人杜水东。
初下云霄息羽翰，清风闲傍翠琅玕。无边玄圃沧洲趣，寄与家林老弟看。
雨熟林擒半压枝，白头回首立多时。生来自有山翁态，不羡珍禽学画眉。
潞国诗来秘监时，青山入梦早思归。于今喜接期颐寿，还忆江南旧钓矶。
一水潆回绕沌村，子房苗裔此间存。同居八世三千口，可惜君恩未表门。
全家童女在云边，都是人间得道仙。甲子无穷春不老，研金写尽蕊珠篇。
鸱夷古锦犊车辕，盘薄沙鸥舞蝶前。少日长安聚蚊梦，莫年诗酒解随缘。
海霞照灼散青烟，历历星榆在晓天。松韵寒烟绝世态，鹤翔高顶应鸣弦。
从微至老走风尘，喜见乡园第四春。独舞东风醉西子，政缘无语却宜人。
清梦初回秋夜阑，床前耿耿一灯残。忽闻雨掠蓬窗过，犹作当时铁马看。
相臣名德圣君称，子子孙孙合敬承。百世衣冠如一日，堂堂心事待传灯。
道穷千载乐庵翁，埋没孤坟草莽中。今日我曹来拜扫，纸钱摇曳舞春风。
百寻藤蔓老龙形，千岁松根下有苓。峭壁尚粘霜叶赤，一峰分入几楼青。
玉殿吹笙第一仙，花前奏罢色凄然。忆曾偷学春愁曲，谪在人间五百年。
晚年打透利名关，十载尤欣老得闲。拟约绮园为隐侣，却愁无处觅商山。
见说翁翁老更颠，为人单只用粗拳。近来发得无明甚，打破虚空没半边。
龙龛宝藏照人寒，奥老功成住圣安。却请定公来领略，收拾香火礼旃檀。
尘窗黄卷日埋头，时唤诸孙度雪桥。极目长村云渐薄，几多寒馁望青霄。
昨夜惊魂渡五湖，愁中飞梦到姑苏。丹阳道上南冠客，重到新亭洒泪无。
大明天子自天成，睿德尧年颂圣明。更比世宗昭瑞应，黄河今为圣人清。
虽然自小属梨园，不识先皇玉殿门。还是当时歌舞曲，今来何处最承恩。
带日零风色未乾，肯随槃俎斗斓斑。客炉爆处从毡破，女手批时忌蜜悭。
莫唱艳歌凝翠黛，已通仙籍在金闺。他时若寄相思泪，红粉痕应伴紫泥。
薄霭垂垂欲暮时，渐生霜气著征衣。山深不见牛羊下，惟有樵人荷担归。
满天云物正垂垂，何处青春欲到时。花信未从风里得，丰年先自雨中知。
伫兰无限楚时春，罨岸风平绿自熏。睡起画檐双语燕，梨花留得夜来云。
去年今日此门中，人面桃花相映红。人面不知何处在，桃花依旧笑春风。
径荒客少门常楗，濯魄台前新月偃。桂丛深处足淹留，顿觉地偏心自远。
岭峤经年未得还，劳君光彩照尘颜。故乡自有珊瑚树，南海何曾见木难。
不与春风落世间，万山明月雪漫漫。谷中更有人如玉，招隐不来清梦寒。
中流掀簸势难停，望断龙祠与戍亭。胡不少留风止去，塔铃昨者故丁宁。
为爱逍遥第一篇，时时闲步赏风烟。看花临水心无事，功业成来二十年。
乔家姊妹尽知书，宫样云鬟学得梳。虽在流离欢亦足，中郎有女不能如。
游山有约爽秋时，寂静僧房花压枝。最是停杯愁不语，满林啼鸟似催诗。
雄名凛凛振沙陀，为国功深柰老何。多少三垂冈上恨，伶人都进百年歌。
来时荷盖翠相扶，不谓经年尚守株。纵使香风来不断，争如归去小西湖。
谁催千里集瑶台，朔气萧萧映玉杯。销尽岂如随雾转，有时飘坠碧崔嵬。
半世京华困鼎茵，高风时复梦玄真。可怜缘木求鱼者，今日君其问水滨。
闻道梅花坼晓风，雪堆遍满四山中。何方可化身千亿，一树梅前一放翁。
别后相思梦亦难，东虚云路海漫漫。仙凡顿隔银屏影，不似当时取次看。
可惜新年雨未多，不妨剩与决天河。农人皱得眉头破，无水种秧君奈何。
闻道三千惟一心，未应百万怕王寻。可怜千载兴王地，城郭摧颓树草深。
清时通退一何忙，抚志山西汉仲长。静觉眼根无俗物，翛然一室自焚香。
天宝年中日正迟，沈香亭上看花时。梨园一曲新翻谱，白发宫中总不知。
书当快意读易尽，客有可人期不来。世事相违每如此，好怀百岁几回开。
不数僧繇只数吴，丹青幻出活形模。问君写尽人多少，写得人心一片无。
也无半点爽风吹，坐轿分明是甑炊。宿处问来犹五里，火轮煽得正炎时。
紫盖横天整复斜，兴亡接翅似昏鸦。旧时石阙摩云处，荻屋荆扉一两家。
黄云如雾旧生涯，回首南洲道路赊。饮啄已为忘客苦，飞鸣不觉夕阳斜。
野花能白又能红，也在天工长育中。长对秋烟颜色好，岂知人世有春风。
江风山月梦悠悠，白发三年在惠州。诗骨梅花两清绝，此身只合葬罗浮。
权门车马日纷纷，寂寞多应笑子云。玄白定知非世尚，解嘲那复彊云云。
曲尘溪上素红枝，影在溪流半落时。时人自惜花肠断，春风却是等闲吹。
山翁茗艼葛彊随，庭下青春鸾雀飞。幕府惯为方外客，风前懒易道家衣。
繁香簇簇三株树，冷艳飘飘六出霙。移植天中来几月，欲看憔悴老江城。
童子论交二十年，旧游濩落已茫然。石湖三月梨花雨，忽漫相逢野寺前。
不到垂虹十四秋，聊倾卮酒酹沙鸥。蹄涔一勺闲风月，老眼关河万国愁。
欣此幽居惜未深，时搴芳秀浣尘襟。栋梁自是君材器，铁石空馀我寸心。
前欢往恨分明在，酒兴诗情大半亡。还似墙西紫荆树，残花摘索映高塘。
皮皴肉紧发苍然，伏雪眠风傲岁年。不见南阳龙卧者，本心元自直通天。
洗眼贪看幼妇词，玉人空遣暗相思。凭谁为报归期近，趁得桃花烂熳时。
车如流水马如龙，留守游山似谢公。夹道歌谣争指点，两行红旆转青松。
平生高谊薄秋空，柔舌那能与世同。柳下英风寥落久，谁将一羽视三公。
秋风箧笥有炎凉，此道谁知白日光。俯仰乾坤吾与尔，千年用舍一行藏。
老住香山初到夜，秋逢白月正圆时。从今便是家山月，试问清光知不知。
未必树皆侵汉者，低枝亦可挂吾瓢。年来饭后无馀事，且立松门看晚潮。
十日北风吹大雪，闭门无处不漫漫。江头艇子船头骑，有底忙时不畏寒。
雪明万仞邺西山，杖履平生几往还。满眼京尘空对画，何时真似两翁闲。
笑续离骚赋远游，霜寒云梦杳然秋。何时把钓梁溪上，醉嚼蟹螯馀罢休。
想像咸池日欲光，五更钟后更回肠。三年苦雾巴江水，不为离人照屋梁。
青荷小小初凌水，梗直中虚不著尘。为道人心本然处，直虚原与物为同。
岁寒木欲老林坰，兹沐恩光入翠层。再整丝纶垂钓手，随缘涢水且腾腾。
草中漫说千年润，花里休夸百日红。毕竟有生俱有尽，大椿朝菌得无同。
踏月穿云路几千，扣关来问我长年。故人合是苏耽后，我道全归更问天。
正是天荒地老时，芙蓉憔悴菊离披。呼童试探溪南路，春到寒梅第几枝。
未央前殿养亲时，想记当年俎上危。借问杯羹何等语，如今安用玉卮为。
十年为别只逡巡，喜见来篇墨色新。且解征鞍同一醉，异乡难遇故乡人。
民不称冤狱讼平，于公持法擅高名。不知京兆当年死，廷尉如何未得情。
花柳繁阴翠作堆，人间惊见两龙媒。低头顾影无穷意，髣髴彤庭立仗回。
一口吞尽三世佛，正是吾家客作儿。争似璞禅无用处，一毛头上便忘机。
舐痔曾闻获乘车，王卿妙艺复何如。祇应杜老波澜笔，绝似齐人治验书。
千古南谯炳地灵，穿云雁塔自层层。残烟落日荒墟上，父老相传落雁亭。
少时曾识京华乐，老得江山怀抱开。风月不谈辜此夕，恨随潮去与潮回。
长怜拙宦似今朝，愁水愁风上汉遥。何似长年回鹢去，满帆秋色下枫桥。
水天一片月孤圆，散入风涛月万千。若是一涛还一月，请师端的数流年。
筑石栽花自作台，迎风一面向湖开。流莺语燕时相过，带得西山爽气来。
云静溪喧雨歇时，闲来观瀑策双眉。一条白练从何去，龙卧澄潭只自知。
别日苦多会日少，平生知己最伤神。王郎玉树东风外，只对梅花思若人。
洪生胸中有兵甲，陷伏无妨寡敌多。因已收功擒首贼，老夫长啸也高歌。
长夏轩窗倚碧岑，人间尘土莫相侵。榴花不得春风力，颜色何如桃杏深。
举业经书也圣功，人间道眼费圆融。夜来睡醒罗浮梦，月满秋江数十峰。
门外三竿红日迟，向阳花木暂熙熙。老翁曝背亭前坐，自取经书教小儿。
宰松千尺四时青，松下丰碑马鬣平。满地松花人不扫，东风吹老杜鹃声。
傍墙穿过邻家竹，爱护新篁数十竿。剪伐莫令童仆辈，老夫日日要来看。
衰柳苦催空壁月，悲虫真吊短檠光。无情少壮抛人去，只有穷愁气味长。
客去关门读庄老，灯花熠熠春虫小。冰雪未消雷雨来，长安三月行人少。
乖崖救火出人间，造次来分太华山。收拾如今到山处，明朝不见藕如船。
陇梅未寄江南信，邹黍先回燕谷春。忽忆少陵巫峡句，菜盘思见玉纤人。
一筇归去旧庵居，卧听修廊吼木鱼。寄语堂头老尊宿，祇题数字答君书。
昔人从此吹箫去，万古高台对水流。试看旧时明月影，夜深钟鼓五云秋。
考古年来喜有徵，相携步步上崚嶒。皇华使者归朝著，好为诗翁说禹陵。
服殷自古称文王，几见符膺把纣亡。谁谓老奸亟篡事，禅台空立在繁昌。
窜迹青门学邵郎，风吹瓜瓞扑衣香。道人休认安期枣，勃发还疑是马湘。
渺渺荒陂古埭东，柳姑小庙柳阴中。放翁老惫扶藜杖，也逐乡人祷岁丰。
桃红柳绿一年春，诗句清新自有神。闲坐榕阴无个事，不知谁是谪仙人。
漫道玄关不待人，潇然独善竟何邻。千言牛背传关尹，今古人心始谷神。
冰开池面初浮绿，日促花梢始破红。谩道春光来眼底，茫然无意对芳丛。
何年潭水翳林间，今有清光见此山。一任风来波不起，潭心可似老僧闲。
两三杯酒也成醉，四十五年真是翁。独对琅琊数峰坐，可将前号让欧公。
少小生来少小荣，人间辛苦不曾经。新坟数仞青山下，大字穹碑表姓名。
千里长河五年戍，万山风雪断来音。屋头昨夜霜如席，愁折金闺一寸心。
老树枯苔雪乍晴，饥乌飞集噤无声。蒺藜沙上花开早，且让春风与燕莺。
冠盖追随寂寞滨，绝甘宽我未闲身。古来把酒持螯者，便作风流一世人。
一击秦车水逆流，当年锐志复韩雠。偶因天地风云合，扶立炎刘四百秋。
断尾雄鸡本畏烹，年来听法伴修行。还须却置莲花漏，老怯风霜恐不鸣。
曾于天外寄空音，忽听连啼烟水深。碛雪果然行不得，瓶窑辜负十年心。
烟雾冥濛雨意垂，远山隐隐抹修眉。急催行李投前店，似我当年在道时。
五详三覆始施刑，明灭兰膏岂足凭。可惜当年杀严续，无人为益决囚灯。
老碧疏松共岁寒，幽怀惟向此君宽。萧萧数笔倪元镇，幻出林峦秀可餐。
几年罢郡无从事，今日逢君有索郎。烂醉高眠秋色里，不知清夜傍谁长。
南岸花连北岸香，前湖风接后湖凉。生憎大别中央出，江汉分流两道长。
闲从结客冶游时，忘却红楼薄暮期。醉上黄金堤上去，马鞭捎断绿杨丝。
从来老子兴不浅，未怕霜鬓浑欲斑。安得希有大勇健，尽寻南徐江上山。
心明始信元无佛，气住何曾别有仙。领取三山安乐法，蒲团纸帐过年年。
当时倒著接䍠回，不但碧桃邀我来。白蚁拨醅官酒满，紫绵揉色海棠开。
潘郎可是懒栽花，一赋能当万树霞。却笑尔时勾漏令，不从身内觅丹砂。
虚馆鸣筝秋正清，停弦掩抑最关情。当年爱杀恒司马，赏会由来是此声。
欲得灵台拔俗氛，特将亭子倚青云。朝朝剩汲寒泉润，细点明时辅世文。
一疏春浮瘴海涯，五年山县寄莲花。已拚姓字无人识，检点封章得内家。
片片新花发故梢，陇头流水一间茅。寿阳宫里如相觅，为道于今共石巢。
去岁诸公祖敬之，我曾同席共委蛇。相逢傥复蒙相问，为道东归鬓益丝。
蜀道难行高接天，秦关勒马望西川。峨眉崒嵂知何处，剑阁崔巍若个边。
筑得茅堂远世纷，北山无及更移文。一株松下茶烟起，直过前山化白云。
坡翁著意赋三诗，谩说秾香已透肌。若见此花应绝倒，惜君生晚不逢时。
夸灶传家祖赤松，吹烟授道悟元宗。初怀不拟潘衡贡，晚趣宁便薛稷封。
博物张华不易逢，十年京洛少从容。当时未得丰城剑，已识云间陆士龙。
春光淡淡日迟迟，正是名园扑蝶时。却忆小桥流水过，东山春色在桃枝。
年永曾闻葛稚川，玉京何处锦纹鲜。赏花应制嘉宾宴，小雅当为第一篇。
雪深连月与檐齐，谁把新吟向客题。一字成时笔如铁，不如载酒画楼西。
不厌东溪绿玉君，天坛双凤有时闻。一峰晓似朝仙处，青节森森倚绛云。
形影相随甫半年，皇恩今日放归田。回头一梦惊初觉，敢把穷通更问天。
绿云慵理黛痕销，时把金簪竹上敲。但得黄金能买赋，何须珠翠斗妖娆。
系马操舟问楫师，却疑淮口挂帆时。人间迁改何须问，便作江湖未可知。
正是吴蚕出火时，交交窗外一禽啼。溪西有叶高难采，遥见青裙上竹梯。
鳞皴老树铁生斑，神宇荒凉野壑闲。地僻无人秋寂寂，一川红影夕阳间。
共爱青山住近南，行牵吏役背双骖。枉书独宿对流水，遥羡归时满夕岚。
解颐诗训忆趋庭，四十专城发尚青。屈指世间无此乐，路行争看老人星。
滑㳠岭上十年前，黄泥白石故依然。旧时茅舍无寻处，一我能消几十年。
贤愚狂圣等为人，要是天君自策勋。举世纷纷谁得妙，韩公惟许孟轲醇。
短褐欺寒双鬓迷，当门新筑野墙低。何时傍竹结茅屋，与尔长吟乌夜啼。
上寿春朝观外庭，诏恩不许会公卿。即时二史书谦德，只使群官进姓名。
管领东风知几春，也将俗态染香尘。有人不具看花眼，恼杀飘蓬老病身。
毵毵金蕊扑晴空，举子魂惊落照中。今日老郎犹有恨，昔年相虐十秋风。
休将枘凿问方员，且引壶觞对圣贤。鸿雁不宾沧海冻，梅花相伴笑年年。
重访招提恰六年，松风萝月故依然。世间万事都休问，燕坐看山是好禅。
投老应须结主知，翱翔郎省已多时。南风一送轻舟去，更与何人细论诗。
歌彻清词倚画阑，名花凝露带香寒。当时若与梨园会，应讶新妆妒牡丹。
濯缨人去水空寒，事属明时欲问难。日暮客归园馆闭，鹭鸶飞上石棋盘。
我本江湖一钓徒，锦鳞到眼便欢呼。他年莼鲙归来日，添个渔竿入画图。
屋里横机抗老爷，门前敛袂对丹霞。爷生娘养好儿女，有得许多无赖咤。
经年不踏水西门，也似城居也似村。拂面东风犹未识，偶然微绿现篱根。
短筇扶瘦扣烟萝，款问东山瓦鼓歌。老倦不能讴唱得，隔窗幽鸟语尤多。
去年今日此门中，人面桃花相映红。人面不知何处去，桃花依旧笑春风。
嗟予少也戆无奇，才力而今老更衰。文阵异时逢大敌，犹能斩将复搴旗。
有子由来万事足，无官方信一身轻。三年薪俸无馀物，却道先生宦已成。
云在空中变态奇，风来江上浪漪漪。何如风定云开后，秋水长天一色时。
新年京国竞繁华，东巷深居自一家。春到不如吴下晚，石湖诗里探梅花。
语笑常时近我傍，为宽怀抱解愁肠。每从膝下供茶果，时向灯前劝酒觞。
落魄绨袍一蹇驴，当年阮籍哭穷途。冥搜尽日无佳句，时复凭高望八区。
请君却领弥天具，不欲终收陷虎名。莫道昏沉非战罪，何如不战屈人兵。
青铜偷把扫蛾眉，暂饰休教主后知。记得比年王乳媪，香魂重遣主人疑。
大儿船头新得鱼，小儿船头炊彫胡。老翁一笑江潮落，西村有酒满瓶沽。
二十年前八桂回，摩挲苍藓读碑来。如今再自浯溪过，折得梅花伴酒杯。
渺渺东西南北路，扁舟重载老侵寻。夜凉破梦秋虫语，一笑平生万里心。
国家三岁一郊天，万骑云从锦绣鲜。陟降圆坛彻黄道，更虚小次待升烟。
昔年策士奏题名，西内传宣御仗迎。金织承筐怀旧赐，白头何以荅升平。
淡淡春风花落时，不堪愁望更相思。无金可买长门赋，有恨空吟团扇诗。
千载追崇古帝祠，不知世代几推移。未须回首叫虞舜，今日亲逢虞舜时。
卿如子墨客卿来，胶漆相依更不开。汤沐欲封君即墨，五年功在读书台。
团圆今夕色光辉，结了同心翠带垂。此后莫教尘点染，他年长照岁寒姿。
破敌将军晓入燕，满城和气接尧天。油然叆叇三千里，洗尽尘氛二百年。
科斗临池学篆文，燕雏带雨掠香芹。春闺应恨归来晚，南浦当时错送君。
渔翁今度笭箵富，正是桃花水腻时。网得文鳞如墨锦，贯来杨柳是金丝。
莫将画扇出帷来，遮掩春山滞上才。若道团圆似明月，此中须放桂花开。
空留汝母嫁时衣，雾縠花罗香渐微。欲与他人今不忍，华山高处瘗斜晖。
萧萧白发映童颜，尘世千年邂逅间。三十六陂明月夜，许骑仙鹤过缑山。
生节雷声午夜残，囊封一疏夺冰寒。先生此去非沽誉，留与时人作样看。
老耕南郭一畦田，饱食安眠久愧天。更与殷勤厌螟螣，一冬三白记今年。
一马渡江开晋土，五龙夹日复唐天。内家苗裔真隆准，虏运从来无百年。
凤去还来世不知，仙郎著处见题诗。方今天子当年舜，千仞岐山一振仪。
掠地霜风黄叶飞，山人晏坐已多时。但知六凿俱通透，不省支床旧有龟。
廿年踪迹遍穷途，到处人间费浪呼。今日猛然无可道，不妨人笑是痴愚。
小风吹水涨平湖，屋角残冰亦已无。投老只图春睡足，可须山鸟强招呼。
万象之中独露身，惟人自肯乃相亲。昔时谬向途中觅，今日看来火里冰。
寂寂春风溪上亭，远峰疏柳映新晴。乘间时有人来坐，听彻黄鹂三两声。
内官宣进瑞瓜词，阊阖门深昼影移。东苑红桥杨柳下，曾因待诏立多时。
西京词赋擅相如，寂寞文园怨索居。不为金茎擎露少，定缘眉黛淡秋疏。
近来诗思清于水，老去风情薄似云。已向升天得门户，锦衾深愧卓文君。
双松树下半茅堂，万竹丛西一野航。画个老翁头似雪，坐间书卷对沧浪。
移棹偏惊临水雁，过淮时买出罾鱼。有时得句无人和，风雨寒窗夜读书。
本来包却太虚空，万象森罗立下风。假使悠悠千百世，圣人复出此心同。
枉费工夫是学仙，圣门妙处与僧传。百年合死千年赘，一物都无万物全。
前时临别语堪哀，后会无期首重回。我有巾山缘未继，半年两度入城来。
莫愁尘土压天飞，六月栽田未是迟。待得麦麻收拾后，通宵好雨定知时。
天花子落月中楼，香满三千世界秋。下有老人常斫树，至今玉斧不曾修。
万里行人尚未还，百年多在别离闲。当时惊觉高唐梦，为雨为云过别山。
万山拥碧屹不动，万石嵌崖何可攀。似这立身须定得，定时方始是牢关。
管领云泉四十春，乾坤闲处老闲人。却怜故物还元化，光属星河射海垠。
宛转虚岸纵步时，一回着目一沈思。阿谁解领吾人意，却有黄花在短篱。
报应从教见祖宗，先持清静后论功。红莲花出青泥里，方信仙凡道本同。
三湘曾共客江浔，散发狂歌屈子心。自喜年来无个事，每于清夜一追寻。
莫笑门庭草棘荒，也能随事答年光。半瓶野店沽醇碧，一畚邻园饷矮黄。
几树梅花间本樨，东湖流泽满轮蹄。细听多少行人语，谩把甘裳作品题。
牡丹芍药斗韶华，旋复开花又落花。不识道傍千里马，逢人空问紫荷车。
斜日荒荒打枣天，山头回首杳墟烟。当时不道今生别，犹向金风泪黯然。
百年礼乐愧前贤，濂洛微言久不传。待子归来同讲习，细炊麦饭饮寒泉。
垂柳垂杨千万条，春风留客董娇娆。他时怕唱清江曲，二十年前旧板桥。
毕方鬼蜮避时傩，便觉祈禠气象和。欢伯解言应也道，最难除得是诗魔。
流光又值大寒时，清夜闲吟卦口诗。薄暮江头疏雨歇，云开莫怪月来迟。
捐书去寄老山林，无复追缘往事心。忽值故人乘雪兴，玉堂前话得重寻。
茗碗清分六一泉，暗香曾赋月娟娟。别来短鬓如梅白，闲却东风十五年。
弟子从来学未纯，异时得失亦频频。一官所买知多少，便议先生作圣人。
幽人一枕梦魂清，风鼓寒潮夜有声。海色天容本澄静，年来应为不平鸣。
黄金如土筑高台，郭隗才登乐毅来。若使当年轻骏骨，临时焉有急难材。
闽海诸生雅并奇，山摧斗折为君悲。那知匹练吴门马，发白颜公在此时。
天生贤达济时艰，再造王家笑语间。一自白鸡成梦后，越人空识旧江山。
自有烟霞护石扉，更深晓色近清晖。岩前老桧吟风处，似请仙翁化鹤归。
朅来幽韵与时分，雅称深沉扬子云。记取人间多恶草，一莸能败十年薰。
山西老将尚童颜，曾臂红旗到贺兰。今日樽前惆怅别，梨花风雨一枝寒。
针线秋灯淡翠蛾，同心花样费描摩。明宵相赠今宵办，莫误欢期夕渡河。
漠漠秋烟羃故园，沉沉暮色暝渔船。月华未出诗翁远，乐事人间少十全。
重吟坡老芳鲜句，饮客西湖半醉中。一段风光带秋色，瘦荷疏柳嫩芙蓉。
今年腊前不见雪，开岁两度白纷纷。平明推户看庭树，一色梨花都是云。
平江恭襄代有名，赋诗横槊不谈兵。百年文武传家学，经略元戎始有成。
年馀始报平安信，万绪千端下笔难。但得双亲长健在，不须流泪倚栏杆。
夹岸盲风扫楝花，高城已近被云遮。遮时留取城西塔，篷底归人要认家。
今年八月十五夜，寒雨萧萧不可闻。如练如霜在何处，吴山越水万重云。
满路人称鲍叔贤，一尊相见暮江边。长安陌上看花处，回首春风十四年。
多著吟猱热客耳，强生取与媚俗情。纯音简易谁能识，却道岩栖无木声。
举国贤良尽泪垂，扶苏屈死树边时。至今谷口泉呜咽，犹似秦人恨李斯。
暖日晒开地面冻，春风吹拆岭头梅。他知物物无遮障，自是时人眼不开。
白云相望海天遥，桂树山中不受招。故国百年遗老尽，画图披玩似琼瑶。
红树丹山领去舟，苹花香老不胜秋。沧江风月谁人管，且向前汀问白鸥。
晓日苍凉带水烟，畏途行尽半平川。临流自顾戎衣笑，车马驴船过一年。
校书天禄想诸郎，应在蓬山语昼长。记得去年秋七月，日斜香转曝书廊。
长桥万古入骚吟，跕跕轻帆卷夕阴。醉卧不知清景失，老㕙电掣笑秋鹰。
洪熙诏下体群臣，七十归休旧典伸。眼底同年人去尽，自怜犹是未归人。
风物清妍地不尘，一天无尽四时春。此中正属忘怀境，来者多应避世人。
醉红政不妨文饮，呼白从来要助欢。棋色应同三昧色，牡丹何似九秋丹。
燕子楼成月满栏，缕金衣就酒翻澜。从前乐府知多少，再到东山记谢安。
闻道韶阳一亩宫，居民奉祀曲江公。凭君到日酹尊酒，酝藉风流事事同。
江山节被雪霜遗，毒草过秋未拟衰。天不当时命邹衍，亦将寒律入南吹。
婕妤下辇辞荣日，冯媛当熊效死时。带砺称忠惟一传，宫闱著节有双姬。
落日黄云古戍平，铙歌千骑远横行。江南剑客多年少，笛里初闻塞上声。
老去将诗替却愁，谁将此集落岩幽。鸡林增价君能德，夭阏溪藤我自羞。
江口帆开五两飞，海门遥望树依微。若为得似千年鹤，东向三神岛上归。
不知天上与人间，云外悠然见此山。放艇独来寻旧约，一年能借一春闲。
城外光阴日易斜，城中车马足风沙。此时极目登临意，旧有云山几片遮。
片语丰干偶觉违，一年风雨几柴扉。可知老子黄山月，也送巴江万里归。
殊非海外罗浮样，亦胜洞庭霜后黄。此实君家能独有，何时分饷齿牙香。
灵符锁尽穴中蛇，深入千岩处士家。峒户隔云呼不应，时时流水出桃花。
富贵于人造物悭，出门又觉世途艰。楼头适意三杯酒，禾末清风雨后山。
不眈尘俗恋烟霞，谁道山僧别有家。春色十分将八九，杏花开尽又桃花。
酒幔高楼一百家，春城无处不飞花。孤舟明日毗陵道，且尽芳尊恋物华。
白发臞翁特写真，风霜骨格雪精神。莺花故国十年雨，鸾枳当时百里春。
未坐他年百尺楼，浮云身上且悠悠。眼高四海骑鲸客，不见长安亦解愁。
匝径茸茸菜甲青，透池艳艳藕花明。四方衲子寻幽践，多少空山振锡声。
岩岩五老古须眉，似对幽人歌采薇。汉事烦公即调护，蒲轮飞诏盍来归。
山人昔与云俱出，俗驾今随水不回。赖我胸中有佳处，一樽时对画图开。
扁舟几泊洞庭霜，曾见连林橘柚黄。祇道陋邦无此物，那知种树有诸王。
几多砺节与轻生，犹有丝毫在利名。青史千年惟豫子，诚心大义最分明。
庭院深沉坠海红，玉兰花下坐春风。年年花发逢寒食，无限新愁细雨中。
瞿昙不解祖师机，却许狸奴白牯知。道人只要贫到骨，沈却黄金卖笊离。
岁寒无物可相依，惟有梅花似故知。名世何曾在科甲，西湖处士只吟诗。
桃叶渡头春水生，长安桥上草长青。百年深向花时饮，赢得城南几醉醒。
一峰环合柏苍苍，中有金仙古道场。夜半雨声来枕上，顿令炎热变清凉。
春来莫学虎头痴，趁取风光二月时。剩觅吴笺呼阿买，醉中准拟写新诗。
仪真北上念三年，又上江南济渡船。清晓登舻望京国，钟山彷佛翠云连。
世界人心黑如墨，君持此墨将安适。欲磨君墨上笺天，天公愦愦无皂白。
相如词赋自凌云，狗监谁言可致身。圣世只今无忌讳，上书流涕是何人。
一年佳节又中和，三分春光一已过。莫恨峭寒花较晚，留连春色尽从他。
曾过卢沟望塔尖，今朝塔影接虚檐。道人心事真方丈，静坐日长云满帘。
晚凉含笑上兰舟，波底红妆影欲浮。陌上少年休植足，荷香深处不回头。
长秋正位卜婚年，妫汭涂山内教先。夹陛看君嘉礼使，至尊亲遣御楼前。
共说神宗驾幸时，侍臣朝立碧云墀。因看秃发龙衣像，向揖西来面壁师。
双橹和鸣莫景横，相将喜见豫章城。病躯粗健何妨老，随处高歌颂太平。
人烟疏处老僧家，石路榕阴噪晚鸦。欲挈庞公妻子去，幅巾阁上读楞伽。
父背三十有七载，每逢此日倍伤神。他年俱是他卿客，今朝又作乱离人。
横塘风起送新凉，蒲叶拍波江水长。莫道春归花落尽，中流还有杜蘅香。
萧萧木叶落穷冬，倦客翛然况味同。珍重孤根如铁石，少须明日又东风。
寒雨满城诗客孤，秋风万山帽人少。何如对床千古心，白发黄花傲昏晓。
秋作千峰翠作陵，松间织鸟挂寒藤。道人半醉斜阳酒，指点金银最上层。
思莼羹豉辞京洛，为海棠花客剑川。帝悯后村翁老病，即家除拜荔枝仙。
帝城谷雨见黄鹂，关外风光大较迟。想得牡丹花落后，先生初是到官时。
少小烟霞痼疾深，已将钟鼎等山林。年来更有耽玄癖，烦向膏肓为一针。
槛前常有施生台，窗隙都无野马埃。掩室道人偏得意，经年未省入城来。
夹道长松风聒聒，满沟乱石水泠泠。断云衔雨溪南去，失却长山一半青。
象奴晚泊卖象梳，金钱卖得相欢呼。大信有肉采石酒，何不多买犒棹夫。
天下纷纷经几秦，六朝风物问无因。旧时王谢堂前燕，飞入宫墙不见人。
轻云笼日雨收尘，天作奇花照眼明。莫道岭边无好况，吾今春在洛阳城。
驿使前时走马回，北人初识越人梅。清香莫把荼蘼比，只欠溪头月下杯。
看镜白头知我老，平生青眼为君明。舞姝别后闲珠履，已报丝虫网玉笙。
朔方窦宪留屯处，上郡蒙恬统治年。今日随龙看云气，八荒同宇正熙然。
荒林野冢古原头，倚树何人识故侯。幽僻阒寥变欢笑，针锋芥子忽相投。
白龟摆脱泥涂辱，步入金莲佛道场。玉水迸流山石裂，有灵初不为刳肠。
霜干亭亭耸碧空，几年春雨养髯龙。也能说得菩提法，何处人闲有万松。
路转冈头松柏深，百年唯我独追寻。不知尊者真归处，岭上浮云自古今。
女几山前野路横，松声偏解合泉声。试从静里闲倾耳，便觉冲然道气生。
两年说归明日归，江头草软花芬菲。风调江净船行驶，好看芳草怀春晖。
三旬蚕忌闭门中，邻曲都无步往踪。犹是晓晴风露下，采桑时节暂相逢。
金溪比岁复何如，二董风流却未疏。闻道移家远城市，欲携书籍更深居。
青黑文身志气豪，生擒六贼脱尘劳。当年尚有弯弓手，射杀三尸入大罗。
一丘一壑正相宜，水秀山清慰所思。块石枕头何代事，寥寥古道忆吾师。
曾携五老峰前过，几向双松石上弹。此境此身谁更爱，掀天羯鼓满长安。
旧时燕子尾毵毵，重觅新巢冷未堪。为报道人归去也，杏花春雨在江南。
明海稽山两道民，转从词笔弄精神。老夫自是前车辙，不二门中好立身。
六十馀年妄学诗，工夫深处独心知。夜来一笑寒灯下，始是金丹换骨时。
生晚常嗟南北分，故家文献少知闻。襄阳耆旧无庞老，独对高坟看白云。
侵晨书吉向门楣，愿得新正事事宜。手把屠苏揩睡眼，灯前吟足隔年诗。
翠屏幽竹静相亲，白眼科头酒后春。病我迂疏慵世会，不是东西南北人。
花树窗前睡足时，斜阳忽到雨边枝。白头可笑闲居士，又写春晴入小诗。
一叶烟波世外身，桃花流水问通津。闲来鼓棹游何处，惟访孤山放鹤人。
送别西亭车马尘，天池回傍欲迷津。画船龙尾何时发，丹杏梢头漏泄春。
梦得因桃数左迁，长源为柳忤当权。幸然不识桃并柳，却被梅花累十年。
簇簇人烟两岸分，暂时挂搭此行程。一筇风月无拘束，又复挑诗到宛城。
道士修真心地乐，域自逍遥乡寂寞。世间名利任纷纷，一弄清琴一炉药。
解佩当时在洛滨，悠悠疑是梦中身。自从物外无消息，花谢莺啼近十春。
翘翘车乘力招贤，建业山河五十年。欲问兴亡无问处，一声山鸟忽来前。
杀尽鸡豚唤𣃁畲，由来递互作生涯。莫言火种无多利，禾树明年似乱麻。
呼儿插竹补残篱，篱下经秋菊未衰。欲藉晚芳娱老眼，故教重护傲霜枝。
春随鼓角静浮游，放浪乾坤百尺楼。北陌东阡政车马，一时高兴属清流。
闻道朝正使入关，殷勤试托寄书还。逢人若问今何许，已过金钩第一山。
不学弓刀破敌围，却拈刀笔学儿嬉。世间多少真豪杰，飘落江湖人不知。
溪桥三日雨轻过，归影苍凉雨奈何。诗落邙山松柏后，相看有愧少陵多。
闪闪风中夸绿醽，当年匹马下旗亭。秋原败叶声如扫，只有云山伴醉醒。
少陵金粟堆前泪，叹息开元万事空。今日我来愁又绝，更无松竹鸟呼风。
青灯照我梦城西，坐上传觞把菊枝。忽忽觉来头更白，隔墙闻语趁朝时。
旧说神龙水底蟠，何年电掣与雷奔。至今舟子相呼唤，犹指江边石上痕。
木叶纷纷湘水滨，此中何事往频频。临风自笑归时晚，更送浮云逐故人。
到日参徒耳目新，桃花一笑已中春。吾今告老还家近，亦作柯峰自在人。
南郭读书西郭田，一竿秋水一湖烟。蛮歌社酒时时醉，不学庞家独跳禅。
有客何来自上方，曾留双舄此徜徉。仙踪去住元无定，时见飞凫入帝乡。
明命初颁得美除，惭惶下拜敢宁居。儒生不作于时计，且读人间未见书。
弓疲矢尽三千里，节弊衣穿十九年。流落天涯有离别，当时谁拟画图传。
下马穷庐拂领巾，伤心无复故宫尘。可怜却似闲花草，才到开时不是春。
瓣香洒血气奔雷，采葛歌残击筑哀。十四年来争一死，英雄消受野棠开。
每日睹佛殊胜相，还如溪上见公时。堂堂风貌无凡圣，只要当人路不迷。
书剑催人不暂闲，洛阳羁旅复秦关。容颜岁岁愁边改，乡国时时梦里还。
䢴江西路溯流风，城郭山林道路通。兄弟自为真率会，秪应随俭复随丰。
但得心存斯是敬，莫于存外更加功。殷勤夫子明斯意，约礼之时已在中。
匹马追亡古道傍，便知韩信世无双。筑坛不用萧侯语，垓下焉能灭楚王。
昔时荒草接城东，今日弦歌满郭中。三十六年兵燹后，赖公重启太平风。
俊逸风流帝室人，素衣无计染燕尘。画来胡马千年在，遗恨中原要认真。
心严不惮门如市，舟寂惟应日似年。莫道我无江阁马，侯门真有鹤蹁跹。
浑道无情易别离，袖痕看取泪燕脂。阳关三叠何须唱，正是征鞍欲去时。
野塘尺水亦生烟，宁有馀波可及田。商略且为鱼作计，须臾毋死待丰年。
南峰桃李遍峨岷，白发门生今几人。东阁郎君今健否，何时同醉雁桥春。
万事无心只自知，一庵高卧乐明时。池州太守能怜客，美酒分来更赠诗。
谈玄要似蜜中边，末学纷纷纸上传。击竹捲帘如未会，要无疑去待驴年。
白首老人纫永日，青裙幼妇馌田间。那知红袖青楼女，帐煖销金倚玉山。
日高燕语捲帘迟，独倚东风看柳枝。三月柳花飞欲尽，远人凉露未归时。
何时一斗凤鸣酒，满酌与君洗不平。男儿年少鬓如漆，日落胭脂坡上行。
瀼东瀼西花映渠，浣花草堂今有无。苦忆平生杜陵老，暮年涕泪满江湖。
底事明明不用寻，通身有口却如瘖。笑他卢老能多事，引蔓牵枝诳古今。
西原驿路挂城头，客散红亭雨未收。君去试看汾水上，白云犹似汉时秋。
贤者行藏只委天，山川却自以人传。几年茨棘东坡地，不祇人贤地亦贤。
老树无阴石有棱，乱山高下白云层。梦中犹识江南路，惟恨舟人唤不应。
盆池养莲期看花，两年不发吁堪嗟。浮萍叶死水痕长，微波蹙蹙跳鱼虾。
闻道西河久服从，陶成国治蔼文风。政缘馀泽沾洙泗，比似群侯故不同。
兵书一箧老无功，独倚栏干怅望中。几处松筠烧后死，等闲桃李即春红。
石桥小立感怀多，借问当年事若何。不识天人相胜理，朔风凄烈漫长歌。
欲待将来问渡人，风帆不动石常新。独怜尘世谁能载，鉴水流花空自春。
病与仇谋酒作成，药炉又复伴深更。邻钟自是常时听，才到霜天分外清。
江雨随风打客身，冬冬津鼓祭潮神。帆来帆去朝还暮，老尽东西南北人。
花发桃溪锦浪平，采莲船起棹歌声。隔江儿女频相问，几度经年寄远情。
一春今岁两中和，信道韶华定较多。二月半头花已尽，脱空日月退还他。
扶桑枝上交王父，七凤车前谒羽君。天遣玉笙谁得弄，时时吹起掌中云。
石壁题诗剜翠苔，感时伤别壮心摧。沈园记得前生到，酒散花阴月满台。
邓氏铜钱张武金，至公终浅爱终深。东西两子皆称跸，未餍怜儿老妪心。
锦石倾攲玉树荒，雪儿无语恋斜阳。百年花鸟春风梦，不是钱塘是汴梁。
不惑无闻大圣辞，如今秪有五年期。譬犹万里关山路，驽足应须日夜驰。
征帆遥指五云边，君向春江思渺然。我已投簪林下隐，仙舟同载是何年。
益算真君南斗高，还因圣节奏天曹。扶桑枯尽灵椿老，始放尧眉出寿毫。
新春风物旧山川，老大情怀一惘然。桃树不知秦世换，落花流水自年年。
万颗骊龙抱月圆，江河不废异时传。琳琅何限阶庭下，次第三株拂斗躔。
雨后凉生病体轻，闲拖拄杖出门行。槐花落尽桐阴薄，时有残蝉一两声。
昨夜薰风放好花，朱帘碧槛玉人家。世间炎热难开眼，且向中宵挹露华。
千仞冈回倚石梁，扶桑霞色对苍茫。长鸣独向朝阳下，人识清时有凤凰。
翠裹红遮艳粉围，春风夜夜可曾归。十年再抚章台马，巷陌人家大半非。
当日二程门下士，独分此道过来南。百年世事相传处，书院天生著剑镡。
旧种丁香间石榴，花时榴叶未曾抽。试看赤艳倾阳日，乱萼繁英何处求。
饯我频烦御史骖，离杯重叙去年谈。宛陵诗句凌冰雪，满载寒光到粤南。
紫绶当时赐两人，一为乳臭一名臣。老韩不要令同传，谁会先生此意真。
年年修褉浣平沙，太液烟波驻翠华。已遣少儿争斗草，更教宫女作司花。
凤麟自古待明时，虮虱何堪论是非。可是首阳可埋骨，争知人怨首阳希。
山仪不裹庞公帽，亸袖深藏傅老槌。敲磕诸方应未已，眼头乖角少人知。
不作巫阳云雨羞，风鬟雾鬓乱萧飕。行人莫问当年事，独立寒潭空几秋。
铜台翠瓦散春烟，歌舞人空曲尚传。不意秋风寥落后，江南更识李龟年。
风静寒塘月上时，画船箫鼓绕疏篱。轻帆祇逐花香去，不觉惊飞双鹭鸶。
吾侪生长太平时，不谓年来逢乱离。此别要烦君自重，相期重筑太平基。
东风吹雨绝纤埃，尊酒相逢尽日开。不是官闲公事少，此中能得几回来。
建阳昨夜起春风，凤辇时巡出九重。独见彩云飞不尽，碧霄何路得相逢。
子陵滩上一诗翁，七十四年双耳聋。第一老穷吟第一，一樽时与酹江风。
只尺佳人不见之，翻缘不见更相思。江城寂寂花朝雨，常记君来是病时。
□家鸡犬白云间，希世无论古□难。一去独遗篁桂□，相看犹自见清颜。
龙蹄甘美蚁头香，远远缄封遣老郎。便向嵓亭逃暑去，恨无人共把觥觞。
水自茫茫山自青，荒祠千载寄精灵。道人已作黄冠客，不着儒衣拜考亭。
天章阁下午阴移，十事封章奏玉墀。帝赉一夔兼一卨，为时扶立太平基。
怪秘阴灵与护持，重丹复碧焕参差。沧江见底应无日，万丈孤根世不知。
满目江山无限情，夫差城郭暮云平。当时不竞黄池长，一再何由致越兵。
黄四娘家花有声，杜陵野老最关情。恐遭江上春风恼，岂是哦诗太瘦生。
生在禾江色绝奇，分明浓淡各相宜。若临妆镜人能似，肯惜千金一顾时。
西山月落楚天低，不放红尘点翠微。鹤唳一声松露滴，水晶寒湿道人衣。
霏霏小雨作春寒，酒盏新来不放乾。家近碧山招饮洞，可能黄发老江干。
五月黄河风不回，六鳌东涌雪山来。乌樯天转蛟龙窟，未道瞿塘滟滪堆。
海内知心人渐少，眼前败意事常多。问君底事浑忘却，月下菱舟一曲歌。
远别沉吟古墓边，伤心曾忆五年前。何人重觅鸾溪上，才问崔郎已渺然。
舁上儿绷满翠容，黄裙高髻一丛丛。君王入内闻欢笑，赐与金钱满六宫。
金丝未遍千门柳，玉叶才分五岭梅。青帝似怜芳信少，更教春日六花开。
叹息苏公无恙日，坡头自筑小山房。五年不识官壶味，只以春江当酒觞。
少年不爱万金身，歌舞寻春愁送春。满眼纷华心寂寞，长安市上酒家人。
江气萧萧如过雨，起看北斗挂船头。犹忆前年称使客，卧听笳鼓入扬州。
去年已负海棠期，今岁还当卧病时。造物小儿应见相，恐余无此看花时。
走笔题诗每欲欢，九原情况和终难。何人却有丹青手，写出幽贞卷上看。
翠竹凌寒节不孤，双溪明月照扶疏。署郎清思烟花外，时傍秋阴读道书。
旱馀得雨又伤多，尘世因饥百种魔。便使有方能辟谷，我虽独乐奈人何。
红叶飘萧下石台，扫除山径半天开。百年老木和烟斫，万顷晴天看月来。
四十年来多少人，一分零落九成尘。与师犹得重相见，亦是枯株勉强春。
晚节敷华性异常，黄冠白羽道家妆。料应识破荣枯事，独对秋风笑一场。
及时行乐不应迟，管领风光更有谁。花落花开春又去，都能消得几篇诗。
老来多睡胜春蚕，五蕴山头卓个庵。随分饥餐渴饮过，不知何地见同参。
小栏干上夕阳红，古树根头雪未融。落尽梅花人易老，主张杨柳是春风。
忆昔曾闻谪道州，每于文字见曾游。白鹅寺近永明县，试觅记碑还在不。
金鞍赤马紫罗袍，锦橐银棚插佩刀。不道黄莺解人意，隔花偷啄白樱桃。
平生不省出门前，今日飘零到海边。同驾木兰从此别，鹤归华表是何年。
尽日竹风谈法要，无人竹影又斜阳。他时若有相应者，莫负开轩人姓黄。
羊肠世路尽聱牙，不碍庭前满树花。回首野棠思鄂韡，未妨时一到山家。
此中深意许谁知，三径秋香正满篱。总是白衣无酒至，忘言长似醉来时。
五更残雨滴檐头，探借天公一月秋。只道风吹云散尽，数声桑下又鸣鸠。
千峰雪尽鸟声春，日永孤吟野水滨。霄汉路岐升未得，花时空拂满衣尘。
落落长松积水环，茯苓今已不知年。何人得似山中乐，春雨时来种麦田。
十二栏干月色鲜，百花烂熳自逞妍。昭阳殿里妆初罢，喜道名王著意怜。
四友之贤世莫如，白头须作一乡居。此山不惜将钱买，叹息无人共结庐。
身世低回不自期，个中消息更谁知。江边折尽青青柳，才见云头月画眉。
熏风四月群芳歇，火玉烧枝拂露华。偶坐清阴人不到，白须道士进流霞。
曲栏干外暑风清，白葛生凉杖屦轻。花隐兰舟看不见，时闻隔浦唱歌声。
为爱青山懒著鞭，吟诗时作鹤头偏。蓦然得句惊飞鸟，扑簌岩花堕马前。
百雉斜连一道开，为君翻作雨云台。高情彷佛襄王事，宋玉如何不赋来。
阴阴密叶铁钩锁，淡淡疏柯水玉簪。客向流离浑老尽，临风题笔望江南。
年年长恨春归速，脱手背人收拾难。那料高人笔端妙，一枝留得雾中看。
凄风白露堕清秋，月上江湖开客愁。世事纷纷欲如发，醉醒任意判悠悠。
独抱幽兰八十秋，遗孤此日剩孙谋。百年清节开藜杖，一寸丹心映白头。
月圃仙人试道妆，风流六一旧琴堂。遥知鼻观盈秋馥，乞与冰曹数粟香。
闭门自要身心敛，出户方知天地宽。晚步中庭人不识，道余痴想白云端。
壮杉耄桧护嵌空，飞堕蜿蜒白玉虹。莫道隔凡元有柱，胡麻流出石矼东。
少将风月怨平湖，见尽扶桑水到枯。相约杏花坛上去，画阑红子斗摴蒲。
老屐相随四十年，惯看苍翠听潺湲。今朝细玩松岩画，犹有吟行未到山。
属兴难忘水与山，救时箴戒出其间。读终翻恨吾生晚，不得斯人一往还。
芳菲触目已萧然，独著金衣奉老仙。若占上春先秀发，千花万卉不成妍。
两峰争起入云层，半属虚空半属僧。斜日满山人到少，任蕃去后我来登。
外戚封侯自有恩，平明通籍九华门。金唐公主年应小，二十君王未许婚。
名在东京四谏官，曲江日照寸心丹。只今遗庙年年祭，可是功名久远看。
灯火城西几万家，仗来驰道满烟霞。须臾拜舞千官合，宝炬光中驻翠华。
旧约经年意未平，溯洄犹自系离情。更谁天外传消息，闷倚吴钩愧请缨。
南国佳人鬓欲丝，仙坛孤负杏花期。多情惟有东桥水，流到瓜州月上时。
虎攫龙跧数百秋，滩声长绕半天流。老僧不与人间事，独立门前一点头。
非爱山林避市廛，一枝安隐寄残年。新泉遍作人天供，不用诸方五味禅。
翠藤老木抱千山，行色归心各等闲。恰似白云多自在，不同飞鸟倦知还。
我是潇湘放逐臣，君辞明主汉江滨。天外常求太白老，金陵捉得酒仙人。
别时纤手牵衣送，想见丫鬟似漆光。莫向堂前恼阿母，海榴窗下绣鸳鸯。
碧玉当年未破瓜，学成歌舞入侯家。如今憔悴蓬窗里，飞上青天妒落花。
竹门潇洒对江开，中有高亭扁快哉。为问亭中二仙客，几时骑鹤上蓬莱。
因公东还辄悲咤，重厚士风须长者。少年流辈轻老人，去矣唐山旧林下。
四壁苍烟覆古藤，佛龛长照万年灯。闭门尽日闻啼鸟，闲杀山中饱睡僧。
菖蒲九节饱安期，我欲江头赠一枝。鹤到锦堂春未老，风吹仙石月圆时。
十年关陇困科输，圣德如天尽扫除。临遣中和二千石，好乘春日下宽书。
英豪何事亦颠隮，命分多应与我齐。尚有他年功业在，未应归去把锄犁。
薰莸漫尔劳分器，泾渭原来只一流。会得老聃玄妙处，不妨呼马又呼牛。
曾是去年赏春日，春光过了又逡巡。却是去年春自去，我心依旧去年春。
圣世承平百岁馀，老翁因话建炎初。绿林躏藉人波迸，二壁中间各占居。
老干枯枝傲雪霜，何人写影向华堂。为君补缀枝头叶，坐觉春风细细香。
十年不见小庭花，紫萼临开又别家。上马出门回首望，何时更得到京华。
细高风物总幽奇，朱实离离瘦玉枝。居士既为东道主，文人休勒北山移。
南枕湖光北枕淮，百年形势画图开。黄昏鼓角孤城闭，尚记秋风万马来。
九年地主百年祠，民自元丰结去思。善政在人宜有后，堂堂忠肃见公儿。
一床方丈向阳开，劳动文殊问疾来。欲界凡夫何足道，四禅天始免风灾。
州县徒劳可自咍，便怜三径老莓苔。拂衣未作归来计，且把黄花到处栽。
草生弃地没牛深，岂是膏腴亩一金。野老双蓬俱半脱，尚凭蜗角起争心。
王大曹瞒伎俩均，华佗郭璞枉危身。传君秘诀君牢记，但道君侯是贵人。
世涂差狭道难行，独负文章一代名。旧日著书无恙不，人间千载子云生。
新安非欲枉帆过，海内如君有几何。醉里别时秋水色，老人南望一狂歌。
万柄高荷碧玉员，芙蓉时见一枝鲜。何年种此北山北，便向中间安小船。
五夜钟声上直时，焚香重熨早朝衣。裹头殿直催排立，等候君王出木围。
今在岂有相逢日，未死应无暂忘时。从此三篇收泪后，终身无复更吟诗。
多疑难逞拔山雄，失道阴陵计已穷。更恐舣舟人见绐，不缘无面见江东。
水畔山前蹭蹬身，三年鱼鸟许为邻。临当解组槐阴下，更看酴醾一夜春。
比年贼寇乱村烟，嬴得偷生问节全。里妇惊传刀下语，狂奴许杀未容怜。
一别瑶池辄去思，明年农事要先知。天风夜半幡旗动，便欲欺梅更压枝。
琵琶山人白发翁，金玉文章冰雪容。凤凰台下时常见，野鹤群中不易逢。
年哀怕看历头新，此语亲尝始觉真。更有怆心言未得，风霜经遍六朝人。
懊恼春光欲断肠，来时长缓去时忙。落红满路无人惜，踏作花泥透脚香。
不是无心继祖灯，道惭未厕岭南能。三更月下离岩窦，眷眷无言恋碧层。
合欢枝叶想腰身，不共长安草木春。若听楚歌能楚舞，未央空有戚夫人。
山风猎猎酿寒威，林下山僧见亦稀。怪得题诗无俗语，十年肝鬲湛清辉。
皋伯通家琐夕晖，八年寒食数归期。江乡橘柚花如雪，不许离人戴一枝。
小春风雨路初乾，又向名原话考槃。却忆十年前胜事，门前骥子踪游观。
聚散如云欲恨谁，为寒为暖翠衾知。无端见面无端别，愁绝闲香詶咏时。
多年苍柏拂檐枝，燕子飞来语向谁。枕簟不妨留客住，满楼风雨下帘时。
远路迢迢水隔天，流光冉冉箭离弦。惟应自筑青阳室，学炼还丹驻少年。
太液浮舟花满池，晓红芳湿露浓时。云锦万丛谁敢折，特荷金筒赐一枝。
云海东南道路长，海山云树共苍苍。扁舟何日寻萧史，一望蓬莱入渺茫。
不将台榭压城闉，争奈长淮四面春。闻道公馀一吟啸，满天风月助精神。
海子桥边卸马鞍，燕山秋草色漫漫。百年王气和烟散，往事空从画里看。
露湿芳桃午未乾，花时全似麦秋寒。征衫不敌东风力，试上邮亭曝背看。
洞中石燕可长生，白雀何因浪得名。无限好山难买得，世间奚用孔方兄。
泉声山色正邦心，谁寄渔蓑渭水浔。解点无中含有意，世间除是画工深。
行人无奈歇征骖，尽与朝绅接笑谈。他日重逢知未老，内庭供奉亦何惭。
白汗交肤不可衫，濯缨空羡水如蓝。林泉学道平生志，末路嗟谁与指南。
水满牛耕犊后随，早田大半已翻犁。趁时浸谷清明近，次第秧针绿又齐。
北使才归南使来，前船未送后船催。元宵行乐年年事，儿女嗔人夜不回。
东风吹暖到天涯，修治栏干护好花。无奈风光欺老眼，看花浑似隔窗纱。
总教抛却宦情何，忽自悲伤忽笑歌。半百年来迁客里，数家开阁不曾过。
春风浩荡江湖客，咫尺庐山风雨急。门前老树最关情，一夜相思头尽白。
野蔬山芋惯寒酸，羹绿齑黄顿顿餐。直到新年立春日，却无生菜上春盘。
堪嗟五伯争周烬，可笑三分拾汉馀。何似不才闲处坐，平时云水绕衣裾。
惠山泉似雪初消，不数松江第四桥。解挹清泠洗氛祲，何时再有李文饶。
七圣襄城驾不遥，三花紫气拂轻霄。遥知问道崆峒后，卤簿相催入圣朝。
长房回到葛陂中，人已登真竹化龙。莫道神仙难顿学，嵇生自是不遭逢。
别恨归心总不支，蓟门烟雨送行时。离人莫折官桥柳，为我留将一两枝。
急流勇退复何人，知止空闻老氏言。岂似圣经知至善，修齐事业盖乾坤。
共踏长安街里尘，吴州独作未归身。昔年旧宅今谁住，君过西塘与问人。
三载江城佐郡郎，十年天上旧鹓行。曾持画省郎官笔，况著瑶墀近侍裳。
万木纷然摇落后，唯馀碧色见松林。尚书雅有冰霜操，笔底时时寄此心。
东君回驭已春残，红日长时人意闲。玉鼻琵琶声正急，更怜莺语亦绵蛮。
特地移藩唤木犀，眼明初见岁寒枝。临风想像香来处，不到黄昏满树时。
泾阳平野草初春，遥望家乡泪滴频。当此不知多少恨，至今空忆在灵姻。
杏花盈盈大逞姿，桃花灼灼亦不迟。纵饶种露栽云地，可柰风狂雨骤时。
种柳城南河水傍，当年二月好春光。晴风暖日无聊赖，只听莺声也断肠。
亭前旧种碧琅玕，别后何人著眼看。山下溪流接潮水，时凭双鲤报平安。
唐朝古寺已千年，铁骑来时火歘燃。殿阁尚存遗迹在，何期一夜逐风烟。
酡颜临沼映荷花，醉后狂言少僣差。更采花筒添醉兴，一般风味入仙家。
葛巾尤有酦醅浓，岂是堤防落帽风。我未醉时君莫去，且来闲坐菊丛中。
东林弟子接殷勤，雪煮团茶惬素闻。复说老师行道后，诗瓢流破剡溪云。
千二年来治乱机，只从理欲辨安危。若将此鉴为心鉴，三五如何不并归。
名利场中车马尘，区区有愧百年身。如君未老甘闲退，眼底今方见一人。
秋雨已分千壑间，午天初放一轩晴。拨开三十六峰翠，为洗老人双眼明。
却恨青娥误少年，忍将离恨寄哀弦。云飞雨散知何处，空向秋波哭逝川。
磷磷崖石有时飞，吉士何尝中祸机。刺史击强宜默助，害盈谁谓鬼神非。
小金山下月中船，记共题诗二十年。自是高僧不妨老，老夫髭发总皤然。
无波枉渚若堪凭，白露青苹更可陵。过尽秋风独不见，此时肠断柳吴兴。
魁星又转作文星，玉笋班分博士清。鼓舞辟雍群弟子，依归绛帐老先生。
旋披荆棘入山来，洞口晴烟翳不开。试问真人竟何处，他年相就谒蓬莱。
相逢刮眼试金篦，直下承当是嫡儿。长恨马驹天下少，汝今分骨我分皮。
辟瘟细细𦶟灵丹，坐倚寒檠向夜阑。腊意亦知人恋岁，为留残雪隔年看。
湖上老人坐矶头，湖里桃花水却流。竹竿袅袅波无际，不知何者吞吾钩。
此身分付一蒲团，静对萧萧竹数竿。偶为老僧煎茗粥，自携修绠汲清泉。
西溪又是太湖西，东望龙峰路不迷。我有草堂泉石畔，十年云月梦栖栖。
点点繁华夜寂寥，才侵荷叶又芭蕉。道人只作清凉梦，楚寸巫云不待招。
客舍栽花欲为主，出门骑马即天涯。何时置得寻常地，管领春风属自家。
目送归鸿不记年，书来系帛正茫然。也知函首初无罪，应为怀珠供四筵。
清明一雨坏花时，梅杏樱桃总脱枝。挽住落英供细舞，东风犹自妒游丝。
拂晓官来簿录时，未曾吹彻玉参差。旁人不忍听鹦鹉，犹向金笼唤太师。
登阁始闻公府荐，出轓俄拥使旌随。无人不说南徐守，儒雅风流独一时。
旧时瓮城野樱桃，隈隅弄日晴树高。游人来往不能折，烂醉来时玩碧梢。
披图如见锦袍仙，正咏银河落九天。百叠云屏烟雾里，石梁听雪定何年。
一从身世两相遗，往往关门到午时。想得俗流应大笑，不知年老识便宜。
梦寐家园百里间，秋来青蕊想班班。但得诸公为临赏，也如老子对南山。
根分兔窟翠婆娑，秋影团团数尺过。自是天香落人世，也将金粟斗嫦娥。
年年时节近天申，喜气欢声逐日新。请祝圣人如一口，定知德寿万年春。
此道陵迟久已亡，后生无复立门墙。遥知二子心如铁，端为卢溪一瓣香。
病起清臞不自持，纱巾一幅倚筇枝。水沉香冷红蕉晚，恰似道山群玉时。
竹绕高僧逢话处，花留仙者旧开枝。道身虚淡元无著，付与东风烂漫吹。
重过山寺借床眠，屈指前游已七年。文字转工身转困，被僧相问却凄然。
前占寒食一百六，算到其时未合开。丹艳已先灰管动，不由人力与栽培。
骊龙颔下亦生珠，便与人间众宝殊。他时若要追风日，须得君家万里驹。
修行到老空馀我，我是人间倔僵僧。水草东西随分过，不干名利日腾腾。
至宝何年伏九渊，飞空散作玉声琤。那知夜半腾朝采，会见长虹属太清。
黄菊花开满砌间，未妨杯酒醉离颜。闲心羡尔溪山好，又得三年放白鹇。
不比危湍急濑船，平湖慢桨恰相便。蓬飘萍泛真吾事，舞袖歌鬟付少年。
曾闻叩马犯君颜，万古清风满世间。若使干戈为揖让，夷齐终不死空山。
西第留欢更此宵，清诗题赠董娇娆。锦袍明月江船上，谁共扬州听玉箫。
声名自昔拘如锁，富贵由来薄似云。今日冥鸿到天外，世间矰缴漫纷纷。
与君爱弟曾同宿，起听湖头傍晓钟。感怆故人图画句，十年不到最高峰。
年少轻生不畏擒，笑谈绐虏未输心。朝来匹马危城外，提首辕门索赐金。
小髻盘鸦二七年，新教垂手舞当筵。夜来何事罗裙皱，祇恐凌云化作仙。
泽国春深绿暗天，来时已不见君船。十年湖海飘零恨，一夜空山听杜鹃。
日望云霓手揠苗，何时能和快哉谣。不如且种陶公柳，赢得长饥舞细腰。
无人可共倚雕栏，折得横枝独自看。梅癖难医君信否，东阳瘦损少陵酸。
取水郎中何日了，破柴员外几时休。早知蜀地区娵与，悔不长安大比丘。
富国才疏合自羞，清时无补但优游。只知钱向纸中裹，不信能教地上流。
牙齿漂浮欲半空，此生已付有无中。一杯藜粥枫林下，时与邻翁说岁丰。
二雄曾向此般还，鼎立功名各未安。留得坐时顽石在，至今人尚说曹瞒。
本朝耆旧数吾宗，老监轩昂洛社中。后五百年人定说，过江复有戴花翁。
千首清诗竞夜长，真成蝴蝶为春忙。莫教流落人间少，雷电它时下取将。
归去苕溪理钓蓬，风清月白水精宫。青莲居士争闲得，时答天书一两通。
石耳峰前古寺秋，逢僧留宿话裴休。有人问汝因缘事，莫道前生是石头。
去年误作送君诗，却又论文得几时。今日溪边成话别，荣归早赴北堂期。
正坐多知巧言语，终年羁绁在华堂。不如尺𫛩藩篱畔，高下枋榆自在翔。
嫩枝柔干倩相扶，未信终成矮地铺。当是老龙离玉阙，昂头藏角隐平芜。
久惜离群恨见迟，谁知相见倍相思。从今忆弟休怜弟，又恐别时胜此时。
往来道路好歌谣，不问南朝与北朝。但愿千年更万岁，欢娱长祇似今朝。
幽圃春风荡漾时，阿谁绣出百花枝。春工不与人争巧，玉笋羞拈五色丝。
金舆还内放人看，万户千门震地欢。绣扇徐开龙虎气，君身不动泰山安。
谢灶新添一瓣香，终年欢赏费茶浆。天公定恕风流罪，不藉君侯为讳藏。
北望幽燕欲断魂，留连未忍别家园。直须三径秋光老，开尽黄花始出门。
罗衾自垒怯新凉，无寐偏怜夜未央。生死楼前十年事，砌蛩帘月细思量。
竹鸡呼我出华胥，起灭篝灯拥燎炉。试问道人何所梦，但言浑忘不言无。
桑乾河上雁初飞，戌客长征老铁衣。一夜望乡头白尽，应知梦里寄书归。
锦标金胄照戎衣，挟羽横戈自将归。万骑群中天马出，一时传到疾如飞。
邯郸四十馀年梦，相对黄粱欲熟时。万事祇如空鸟迹，怪君强记尚能追。
樵牧无人记故侯，崎崎林壑水经邱。道傍若问王承福，应叹人间万事休。
龙湫瀑水远闻声，鹤岭仙云变采呈。瑶草满亭抽碧玉，道人趺坐学无生。
桐林老子俗情无，览胜探奇不觉晡。幸尔清溪好明月，如行四十里冰壶。
枯藤老大似虬悬，一榻留云对洞门。无复高人眠醉石，空留芳草引王孙。
老来骨相清如鹤，炼就红炉一大丹。只把古琴藏石匣，子期仙去不曾弹。
净名居士眼方丈，玄晏先生酿老春。手把屈卮未劝我，世间何处觅波旬。
停舟不发更歌诗，歌未成章意已悲。注目沧波相别处，断肠荒陇独归时。
平生不识宋亨伯，老去手将穷藁编。六一家风真好事，要渠行世欲抄传。
夜雨巫山不尽欢，两头颠倒玉龙蟠。寻常乐事难申爱，添出余情又一般。
天山箭定海无涛，马上旌书纪战劳。姓字一时题幕府，不为强弩即弓高。
绿鬓仙郎白玉羁，春风曾醉习家池。停车试听襄阳曲，半是当年水部诗。
白头桥奈白头何，旧德如存故老歌。不特舆梁起遗爱，大都才美服人多。
猎猎长松十里风，归时路与北山通。陶潜今日无馀事，更过虎溪寻远公。
携手河梁送子卿，池塘春草梦中生。武林今有梅山老，五字才高笔代耕。
牛山日日夕阳红，鹿洞年年草色浓。更有当时马行处，郴人犹指旧骡踪。
前辈风流画里诗，六人异代不同时。清平一曲多春兴，只许金华太史知。
湖光秋色渺苍寒，一似前时画得看。画里人家浑不觉，夕阳留客倚阑干。
壶中白日何曾夜，洞里桃花别是春。一局闲棋犹未了，坐中老却采樵人。
十年秋傍故山零，一坞残云夜不扃。土偶向人犹作祟，相传不似旧时灵。
天光地气与年新，不觉人间一物陈。初令雷霆端有信，旧馀霰雪敢无垠。
露白风清庭户凉，老人先著夹衣裳。舞腰歌袖抛何处，唯对无弦琴一张。
三千条法为今时，一性圆明要自知。会得自知知底事，人间何处不光辉。
风送潮回沙地乾，船头山色自相看。凤城回首三年梦，一笑新秋转薄寒。
老分符竹发疏疏，手把南徐一纸书。端恨相望隔函谷，故应时展凤林图。
庭槐风静绿阴多，睡起茶馀日影过。自笑老来无复梦，闲看行蚁上南柯。
江口维舟问地名，黯然撩我故乡情。平时尚怯黄坛岭，谁遣遥临白帝城。
埋玉腰间觅性宗，儒冠谋道有谁同。笔尖冻折新诗就，但可徒收翰墨功。
霜轻霜重偶然中，一叶虽殊万叶同。不信世间闲草木，解随儿女作青红。
地因胜境闲中见，花为骚人分外香。数步出山何世界，一春无事是风光。
吴淞江上见秋风，水色山光下笔同。闻道四腮驴最美，几时归去作渔翁。
春花寂寂夜如年，明月当空惜未圆。歌管昭阳承宠幸，玉颜曾侍象床前。
纵横曾忆少年场，醉拥如花解骕骦。若问豪华何处减，佛前新供一枝杨。
空山中夜子规啼，病怯馀寒觅故衣。不为明时堪眷恋，久知岐路不如归。
平明南出笮桥门，走马归来趁未昏。渐老更知闲有味，一冬强半在梅村。
海凉秋水净芙蓉，青天倒悬五老峰。眼见排风生羽翼，行空那辨有真龙。
本是黄梅雨涨时，沙痕褪落不成泥。龙公不费丝毫力，收起鸣车水满畦。
胡姬学得汉宫眉，辛苦风尘损玉肌。不为青春容易改，十年番地失焉支。
忆昔京华聚首时，大兄常念阿连痴。别来相望天涯远，长诵对床风雨诗。
千古江山一览间，老瞒于此胆曾寒。凭高要起乘风志，肯把闲情作鸭栏。
才到松陵即是家，仙翁诗句发天葩。钝才不及赓馀韵，留取时时罩碧纱。
依然浊酒竹林傍，那道穷途便不狂。白眼生平君自见，可能容易入山阳。
几年挂锡石桥头，屋角梅花尽意留。多少幽人尚翘首，可怜明月下前楼。
片墨图枝布谷栖，停毫觅句意何迟。为惊转眼流光速，又是农蓑细雨时。
自出家来长自在，缘身一衲一绳床。令人见即心无事，每一相逢是道场。
虎斗龙争天地昏，穷途君自起王孙。风尘莫讶无知己，谁念当年一饭恩。
汉承秦后古书亡，太息高文总未遑。六叶蒲轮迎一老，元来却是议明堂。
十五胡姬玉雪姿，深冬校猎出郊时。海青帽暖无风冷，鬒发偏宜打练椎。
来到深山处士家，山前山后响缲车。老夫不晓人间事，行遍西园看橘花。
醉韵飘飘不可亲，掉头吟侧华阳巾。如能跂脚南窗下，便是羲皇世上人。
邂逅相逢瘴海头，白云黄菊漫迟留。他年江浙能寻我，多在芦花拟钓舟。
云里高人日月长，柴门流水杳茫茫。不知沧海何年变，徒羡琼田春草芳。
二水中分白鹭洲，人家多住竹棚头。眼前有景道不得，长夏江村事事幽。
桐花著地雪成痕，时有幽禽巧语言。应笑使君林野性，日依山水避尘喧。
条桑女子两鬟垂，车马过门未省窥。生长柴门蓬户里，安知世有二南诗。
西湖物色四时春，罗绮香风伴醉人。莫向登临重回首，六桥西畔更伤神。
岂有文章置集贤，也无勋业到凌烟。只应画作老居士，留与香山结净缘。
颠倒儒冠二十春，归来重喜访僧邻。千奔万竞无穷竭，老竹枯松特地新。
篱根日日系扁舟，衣桁才乾水又流。老子病馀凡事懒，但薰沉炷瀹茶瓯。
不解高阳醉似泥，一壶时共荐豚蹄。半酣藻思如泉涌，锦轴华笺取次题。
并辔游人任往来，透墙春色已安排。花时却记梅前事，秀水如何不永怀。
年过不惑便衰残，消息浮生万事闲。惭愧眼前无俗物，举头终日见云山。
仙宫岭下来仙阁，太守更名为我来。来既有时归有日，泠然从此御风回。
君家大阮最能诗，又见麟孙出盛时。笔力纵横驱阵马，成才不患少人知。
天上仙人谪世间，醉中偏爱五松山。锦袍已跨鲸鱼去，惟有山僧自往还。
红漆楼船黑占牌，渔翁一见便惊猜。生怕打官水交道，撑入芦花唤不来。
东院敲棋西院琴，固知犹胜别劳心。少年不比老痴叔，且向书窗惜寸阴。
百花如绣拥苍屏，云是先朝学士亭。览古莫将商调按，夜深沧海老龙听。
楚客归心河水流，三更月晕长年愁。沙河雨涨催开闸，半夜橹声无数舟。
王母宴归西海上，空留青鸟羽参差。黄云苦竹江南霰，独立寒条岁晚时。
可喜公居近白云，眼前尘事少纷纷。纱橱竹簟偏宜睡，五月庭除不聚蚊。
衮衮红尘客未归，秋风吹老芰荷衣。几回欲寄相思字，不见潇湘一雁飞。
鸡未鸣时整客衣，行行只恐日斜晖。米塘过了全州近，恰遇村人趁市归。
忆年十五在江湄，闻说平凉且半疑。岂料殷勤洮水上，却将家信托袁师。
小圃秋光不世情，蠹枝枯蘖忽重青。凌晨自灌银床水，居士新看种树经。
平生豪气恐难除，尚忆咸阳五白呼。诗似少陵惟欠酒，可能客舍事全无。
虎头缒渊雨即下，山中白额还遭打。今年雨足汝不知，稍出人间食牛马。
五老峰前一醉休，长空目断水云浮。要将心地同山色，莫放烟岚翳上头。
散人廿载盗虚声，敢谓从前少宦情。补衮铭钟群彦在，功名原不到书生。
此老年来医有灵，病眸才洗便增明。教侬还尽读书债，头白依然对短檠。
泽国无官寄老□，淮方有客借寒驴。早知到死难干禄，何用平生苦读书。
歌喉渐退出宫闱，泣话伶官上许归。犹说入时欢圣寿，内人初著五方衣。
岁暮山园懒再行，兰衰菊悴颇关情。青青多少无名草，争向残阳暖处生。
十里红裙间绿衣，西风吹乱碧参差。佳人日暮秋裳薄，怕有天霜磬折时。
少狂籍草共追欢，铁笛横吹到夜阑。老怕画檐风露冷，不如吹烛隔窗看。
密云不雨卧乌龙，已是人间第一功。得诺向来轻季子，打门何日走周公。
病身愁思两萧条，乱帙残灯伴寂寥。但觉年光欺倦客，不知春色媚良宵。
地下修文两玉人，清诗传世墨犹新。却因风雨重阳近，独立苍茫泪一巾。
聚散空中不可期，虚含五色岂多姿。归来便合沈踪迹，却是行人见出时。
翠岭香台出半天，万家烟树满晴川。诸僧近住不相识，坐听微钟记往年。
欲寻微径到山前，闻有蛟龙洞底眠。岁旱密云终不雨，可能无意救荒年。
中兴盛事记磨崖，上有千年苔藓花。世变几经流水去，山边犹有漫郎家。
本是圆时半不明，非缘掩冗复何情。更无云表真消息，钟鼓盆罂乱自鸣。
午门朝罢午时过，千官万马汗成河。莫道宫中爱长昼，长昼宫中乐事多。
一言容易废忠谋，徇主从昏可自尤。今日始知辜付托，当时啮指血空流。
去岁春时政病身，对花不饮被花嗔。如今急报千花道，还我前来未足春。
气象才过一百五，且持春酒养衰年。中林不是不禁火，其奈山樱发欲然。
杀声沈后野风悲，汉月高时望不归。白骨已枯沙上草，家人犹自寄寒衣。
窣堵西头屋数楹，知君卧占一溪云。老夫亦有缘云兴，应为情亲肯见分。
宁可时时被鼠煎，狂猫一夜不成眠。广南六月官军到，见说人家断火烟。
惠崇往矣邈遗踪，时有风来撼古松。想见草庵无恙日，月明池上独支筇。
一曲清歌艳彩鸾，金炉香拥气如兰。西山高与南山接，剩有当时却老丹。
千里观风使节来，百城舒惨系行台。威严少霁犹知幸，谁信芳樽镇日开。
石桥桥畔濯沧浪，高柳阴浓足午凉。野老班荆情共适，无人识是琐垣郎。
不须寂寞恨东归，洗眼三年看一飞。试捲波澜入毫颖，莫教欧九识刘几。
芙蓉醉日露华浓，云雨巫山易断踪。衔得紫芝千岁色，一齐飞入老人峰。
天上宝囊无尽藏，向来密赐被先王。自怜门下老宾客，燕寝饱曾闻妙香。
馀干城头云泊天，琵琶洲下水如弦。推篷理咏随州句，落日平沙似往年。
黄帝得仙从此去，鼎湖传说几经年。龙髯堕地成春草，直到如今不上天。
慱山香袅篆烟移，丝筦无声玉漏迟。风动花枝窗外影，半庭明月酒醒时。
复合朱楼绣箔褰，蕙兰风处各婵娟。诗翁它日扬州梦，回施京华美少年。
鹊噪灯花亦偶然，人间喜信只虚传。朝朝暮暮知多少，误却归期又隔年。
冬日雷鸣雨又多，田间流水最奔波。民无稻食甚闲事，迟纳苗时将奈何。
山迥江回地少尘，方州桃李不成春。要知驻跸非闲暇，看取君王苏远民。
案畔灯花并蒂娇，钦天妙法闰良宵。仙郎自在人心上，眼底何时慰寂寥。
尘满胡床泪满衣，深闺寂寂锁相思。一春幽恨无人共，手撚梨花肠断时。
朝来窗璧尚涂鸦，灯下吾伊且赏瓜。不是风云天上梦，阿田家世本桑麻。
水鸟群随南上篷，江豚自拜北来风。二姑直作片时过，五老秪如前日同。
且折花枝醉复醒，人间时节易峥嵘。屠龙肯自羞无用，画虎从人笑不成。
日开五色暖征裘，雪满群山爽病眸。道是诗人穷到骨，暖边爽里放兰舟。
看罢仙人一局棋，自将短笛晚来吹。白云遮断无寻处，正是东山月上时。
虞倩思亲感岁年，归心巫峡暮云前。乖逢逝止那能料，静倚闲云看大川。
十七年间一梦迷，重来浑不辨东西。院中谁识前时客，莫莫堂前老木犀。
正学孤高践履淳，虞廷元凯汉星辰。咸阳事业荆南传，百世中朝有重臣。
抟沙尽力苦难合，谁识同心利断金。白发老臣肠欲断，忍看民社付浮沈。
针锋不露重重补，线脚通时密密参。放下无针无劄处，冻云垂地一肩担。
至日西山道路长，逍遥暂喜息奔忙。无人共饮山村酒，只对清虚一炷香。
月色莫来孤寝处，春风又向别人家。梁园桃李虽无数，断定今年不看花。
人多知遇独难求，人负知音独爱酬。常恐此心无乐处，枉称年少在并州。
溯从青琐点朝班，四世承恩戴似山。莫觌天颜陈谢悃，八行清泪寸心丹。
日斜投宿古禅扉，老宿过同东院西。到处葛藤无用处，试寻梅萼亚疏篱。
三年大比抟鹏志，五日修途舐犊心。齐夺锦标非分外，龟泉从昔庆源深。
卢橘参差满上林，南风摘尽一园金。当时避暑同游客，只有哀蝉镇日吟。
茂陵玉碗苔痕土，魏帝金盘月泫津。独有乾陵陵上柏，年来风雨不能神。
墨妙销沈万丈光，人间流落句文香。青山不管兴亡事，暖翠浮烟竟日长。
生来骨相本拳奇，无复腾骧似昔时。太仆怜才如见惜，只教闲放莫教骑。
试向遮岩拥壑时，弄弦调轸按前徽。未须写就多情曲，饶与闲云自在飞。
莫问庄生然不然，时中只可自随缘。冬深江北无边报，又得安贫过一年。
关中父老望王师，想见壶浆满路时。寂寞西溪衰草里，断碑犹有少陵诗。
汉使曾持此种归，柔条萦结万珠玑。寻常百果俱风靡，谁道凉州换酒痴。
柴门春尽动鸥波，树色山光雨后多。老去无官能自在，醉眠江阁听渔歌。
尧舜方堪橘柚包，穹庐亦复使民劳。华清荔子沾恩幸，一骑回时万骑骚。
望去尝教见鹤过，疏枝临影称晴波。宋元画笔浓输澹，班马文章少胜多。
太傅当年自教儿，唾壶谈麈亦吾师。蓼莪流落玄扃下，不见音容只见诗。
谁道城东烟雨多，半村桑柘半村莎。山深不识朱衣吏，春社年年燕子过。
八年再到仍冲暑，长愧堂中结夏僧。我欲松间借馀地，听风听雨发鬅鬙。
手扶日月归真主，泪洒乾坤望掖庭。身死愿为陵下草，春风常护万年青。
与春相识亦多年，今岁春胡不到园。一任阶前无芍药，免教蜂蝶两争喧。
残年不复徙他邦，长与两禅同夜缸。坐到更深都寂寂，雪花无数落天窗。
门外双湖水合流，丰湖春似鳄湖秋。有时象岭烟霞散，隐隐空中二石楼。
协律遗踪世所珍，湖州惟用墨传神。沙弥老去耽成癖，笔法真能到古人。
世重元之重竹楼，雪堂名更重黄州。西山草木尤光彩，一一曾经杖屦游。
昕陛延贤日彻曛，金莲阅奏夜常分。馀闲手点唐文粹，春昼长时分外勤。
诸葛当年算亦长，成都八百胜栽桑。南阳回首终遗恨，锦里祠堂是异乡。
张衡愁坐政烦冤，下箸南烹炤午槃。老作禅痴多不肉，每观觳觫鼻辛酸。
簇簇菰蒲映蓼花，水痕天影蘸秋霞。分明似个屏风上，飞起䴔䴖一道斜。
老兄多病更多愁，秪恐今年已白头。镫下裁书心独苦，更怜有妹在衢州。
去年三月洛城游，今日寻春到凤州。欲托双鱼附归信，嘉陵江水不东流。
如今总总斗新妆，天与风姿压众芳。自是百年中第一，不因兰菊返魂香。
文章光焰照金闺，岂是遭逢乏圣时。纵有百身那可赎，琳琅空有万篇垂。
山村处处晴收麦，邻曲家家午晒丝。正用此时身得谢，十分寿酒不须辞。
柳子当年亦好奇，衡阳丛桂手亲移。何如此地栽桃李，春到千岩万壑知。
县官斩敌予金帛，健儿见赏不见贼。闻道杀人多老农，至今过客犹凄恻。
秦甸山河半域中，精英孕育古今同。古来贤杰知多少，何代无人振素风。
独立无朋但任真，不持身势掩君亲。若将坤体论臣道，公是朝廷第一人。
见说中宵泛彩舟，何人同赏大江流。阳冰伯雪应为伴，更约禅人白道猷。
飘然云鹤老江湖，匠出烟波绝世无。一见昏眸为渠豁，半生空挂辋川图。
□觞无复举萱堂，麟卧陇阡雁折行。殿后即今惟一老，阿宜长大阿奴亡。
路绕崖悬万仞头，檐泉带月几时休。个中拨转通天窍，人自安闲水自流。
山中活计只餐霞，世事茫茫日自斜。谪到玉堂无好况，夜深犹草侍中麻。
闻说湘中马奉先，数诗初喜见流传。何处宜州勿多薄，金华曾识老诗仙。
四更过尽五更来，看见参旗卷复开。澄澈定非人世酒，就渠斗柄酌三杯。
爱酒狂生老未逢，十年踪迹滞吴淞。归来乡党都非旧，不及青山向我浓。
传经弟子尔超群，落笔曾惊五色文。春日甘泉新奏赋，子虚谁道独凌云。
渌水荷花一片开，池塘终日少尘埃。鸬鹚㶉𫛶无穷喜，总拟将迎画舫来。
公朝已后茹茅连，幕府偷闲亦所天。宠辱肯为差别观，道人随寓祇怡然。
玉蕤五出是天姿，六出时时更绝奇。夜半同参雪花去，春风元自不曾知。
朝阳补衲假妆么，补了肩头又补腰。补了破时重又补，到头争似赤条条。
狱无良吏雪无由，处处戈鋋自执仇。吕母衔冤穷老妇，亦能为帅复私雠。
山北山南遍插秧，天时较似去年彊。从今无事闲风月，分作屏星一半凉。
人生七十古来稀，老境来侵老病随。自算愚年垂九十，也须惭愧耳聋迟。
客梦成时夜向阑，幽泉挟雨响潺潺。清魂便觉超尘世，何况真栖岩石间。
握空拳建东皋寺，一饭饱多云水僧。身死百年曾未减，数珠牙齿放光明。
空斋疏雨又黄昏，那复孤灯坐掩门。纵道异乡常不雨，举头看月也消魂。
欲洗年年堕谪心，仙人空返白云岑。飞花欲落频回首，老去风情尚不禁。
一泓寒碧浸青天，夜静天虚月在泉。洗耳莫听人世事，自弹流水和潺湲。
隔水园林丞相宅，路人犹记种花时。可怜总被风吹尽，不许游人折一枝。
醇和旁近洞房环，碧瓦参差竹树闲。批奏内人轮上直，去年名姓在窗间。
半篙寒碧秋垂钓，一笛疏风夜倚楼。多少巫山旧家事，老来分付与东流。
松桧参天几万株，清阴夹道暑全无。暗泉深洞尤难写，拟借君诗作画图。
丽馆崇台二月时，群葩红紫竞葳蕤。可怜寂寞荒山里，空抱芳心吐向谁。
六经群圣本宗元，派出新枝尽子孙。翻笑世儒痴自异，错将苗孽作根源。
茅舍疏篱古道傍，一枝的皪为谁芳。壶中春色从来别，冷落全胜白玉堂。
一树繁阴澹古姿，秋来黄叶点阶墀。月明贪玩疏疏影，坐到露凉人睡时。
家塾提纲属晋斋，絜斋气脉远乎哉。何时升讲开聋聩，衿佩跄跄济济来。
万里南天忆远音，倚云长诵别时吟。欲知赤子车前意，尽是斑衣膝下心。
大年著色山前雨，摩诘无声句里秋。已是湖山无限好，更栽芦叶伴轻鸥。
小殿珠帘散柳丝，东宫初退讲筵时。不材未敢修封事，把笔闲题应教诗。
江海船行东复西，风蒲高挂一樯危。往来逆顺休相讶，逆者还须有顺时。
长条无风亦自动，繁艳著雨更相宜。少陵不奈被花恼，终日颠狂觅酒卮。
南山击缶正乌乌，东市匆匆坐一书。说道中兴无过事，太阳侵蚀总缘渠。
追成栗玉□□冠，网缀红丝七宝襕。□□宫前看进辇，天旋地□□□欢。
一立谈间定合从，真能脱颖出囊中。当时若顾呈身耻，馀子纷纷亦罔功。
一心贪与白云期，解带归来任所之。每过名山经月住，苏门山上更多时。
祇因舞彩换袈裟，曾见圆通老作家。寒雪一瓢应羡我，何时重驭白牛车。
频年幽谷占芳春，并蒂何期荐席珍。却忆傍徨鲁中叟，援琴他日为伤神。
一庭春色报芳菲，酒熟床头鳜乍肥。但得看花频中酒，百年长制薜萝衣。
莫怪出门先骤马，暮年常怨看花迟。可怜尽日春山下，似雪如云一万枝。
鹿入深宫花解愁，牛登高鼎𫗧伤休。当时若听履霜语，岂到峨嵋山尽头。
郭外樵渔接水村，比年疏浚尽公恩。家家有月归来夜，小艇乘潮直到门。
内宫新制玉清符，独赐亲臣道允孚。何事官家频顾问，宰公冠上戴曾无。
长日阴阴雨与风，病夫高卧一舟中。少年欢气谁能遏，纵走名园看落红。
案上瓶梅阅两年，添花未有买花钱。东风恰似怜穷客，吹到新诗四五篇。
宫中雨露本无私，何意偏开向日枝。闻道侍臣开讲幄，多陈樛木咏螽斯。
有生便识全归理，欲救亲危敢爱身。正恐毁伤堪藉口，世人翻诮舍生人。
吴王莲宫夜张乐，急管哀丝翠帘幕。可怜西子眉少颦，坐使长洲百花落。
洞中那得卧龙踪，因石兴思盖世公。当日何人撑国事，洞中正尔卧真龙。
六宫粉黛溢三千，一个中间宠爱专。自此世情生妄想，推排妃子作神仙。
学道无成艺有成，青山犹以道为名。匆匆不及登山看，归看家山白鹿城。
禁城春色晓苍苍，花气浑如百合香。万岁千秋奉明主，南极老人应寿昌。
湖雨鸥欢交鹭鹚，鸣榔渔子豢颅鹚。逢潭更见孤罾守，可道鄱鱼无尽时。
画虎不成常类狗，伊谁画狗却如狮。世方取貌不求实，猛兽满山知不知。
老藤偃蹇露颗悬，恍惚骊龙抱珠眠。只恐风云一朝会，奋迅直上苍苍天。
转头七九数过三，无事闲从野老谈。花气熏人能样猛，脱来布衲两头担。
瑶花不但遍燕山，幽地虚池总一般。只恐春风吹得急，徘徊再赏片时间。
京国归来老更穷，短衣萧瑟怕秋风。不知饥饿填沟壑，日日吟哦江水东。
山间昨夜雪三尺，晓云如拭天无痕。怪得清声满人世，石林冻竹风翻翻。
江边枫落菊花黄，少长登高一望乡。九日陶家虽载酒，三年楚客已沾裳。
疏星斜月在扁舟，寒鼓冬冬出郡楼。最忆往年何处听，长安门外五更头。
春色何因向酒疏，画檐愁见燕归初。不知独坐闲多少，释闷还拈架上书。
生平勋业在诗书，黑绶翩翩下蕊珠。漳水功名未为最，他年丹槛更捐躯。
连夜愁阴苦戒严，雪将寒雨斗廉纤。老人冻饿人情断，米价何如酒价添。
中洲绝品旧闻名，瀹以寒泉雪色轻。怪得道人常不睡，一瓯唤醒梦魂清。
有兴提鱼就公煮，此言虽在已三年。皖灊终负幽人约，空对湖山坐惘然。
巍楼必欲称元龙，须写褒公与鄂公。鹤毳鸡肤吾老矣，祇宜蓑笠钓船中。
芙蓉零落秋池雨，杨柳萧疏晓岸风。神思只劳书卷上，年光任过酒杯中。
老景青黄笔底收，晴凫冷雁共汀洲。王孙画学空花竹，不到铜驼陌上秋。
净名庞老总垂须，君幸元无免破除。心若出家身若住，何须更觅剃头书。
禾黍鸡豚不厌贫，耕桑世业古风存。夕阳挂树秋光老，樵担参差下白云。
数过流年转瞩中，宦尘休更问穷通。新诗唤我尘埃梦，孤驿清澄一笑同。
欲随年少强游春，自觉风光不属身。歌舞屏风花障上，几时曾画白头人。
万顷春膏凝玉酥，晓霜残月足踟蹰。须须叶叶无中有，一幅先天五老图。
白发无端种种生，每逢佳节只心惊。老妻稚子知人意，但把菖蒲酒细倾。
曾向高楼赋晚晴，每看鱼鸟乐长生。下楼还是红尘道，不信机心胜野情。
千里归来觅故林，朱弦虽在少知音。春风玉几山前路，忍负平生一片心。
贵贵如天礼极隆，无人更识下贤风。岂知坤位居乾上，天地之交泰道通。
白头弃镢下烟扉，正是欣逢快便时。岂谓傍山根脚在，至今留得碍人枝。
稚子书传白菊开，西成相滞未容回。月明阶下窗纱薄，多少清香透入来。
几段飞桥著翠烟，云间有路想通天。古来何事非陈迹，道是神仙不见仙。
五年香火奉殊庭，愚蠢衰残得此生。不解常山无一事，也纫兰佩解尘缨。
华衮谁堪一字褒，千年惟仰傅岩高。人生出处从天定，学半工夫莫惮劳。
红残绿暗已多时，路上山花也则稀。藞苴馀春还子细，燕脂浓抹野蔷薇。
眼看岩石千寻起，面对炉烟一缕轻。顿觉世缘无染著，个中消息有谁明。
倦翮知还心已休，无穷世事懒回头。是非不属闲人耳，月自当空水自流。
紫陌东西苦不禁，朱门饱秣卧花阴。知君未是登台骨，休道昭王不挂金。
登坛抛却钓鱼竿，庙食难酬一饭恩。春老五陵佳气歇，近来谁复念王孙。
周业凌迟伯失宗，纷纷功利起衡从。时君不识真王佐，卿禄宁辞十万钟。
三年大比又临期，每过西风忆旧知。送别官亭寄消息，秋香须折两三枝。
定是元常几代孙，朱砂小篆遂专门。谁知老子壁拆路，竟让新郎屋漏痕。
彩楼歌馆正融融，一骑星飞锦帐空。老尽名花春不管，年年啼鸟怨东风。
山中覆鹿拾蕉叶，眼底生花二月明。不道人生俱梦里，新诗犹话梦中情。
洞庭归去几何年，旱岁犹来泽我田。我访遗踪虽已泯，灵泉百尺尚依然。
昨夜风雷震海隅，天心急拟活焦枯。去年席上蛟龙语，未委先生记得无。
梁州四月晚莺啼，共忆扁舟罨画溪。莫作世间儿女态，明年万里驻安西。
吹断箫声禁漏迟，华胥一枕梦醒时。梨花院落沉沉静，更有人偷玉笛吹。
草鞋踏破世间尘，乞饭因缘不为身。一路春风好消息，不知此事付何人。
三十三年同榜中，始来全蜀见诗翁。文高格老人知否，为见元和远祖风。
瑶池阿母杳无踪，结实开花怅望中。何似君家亭子上，一年一度看春风。
诗社神交识乃翁，耳孙凛凛有仙风。青云垂上斜飞去，时要题诗遍浙东。
眼见云林百虑消，人间静处即云霄。时时醉卧听流水，低拂垂杨欠小桥。
朱衣高唱御楼东，清漏迟迟画景中。黄伞宝幢微影动，一时吹面受东风。
学当尽力去浮华，从事文辞但可嗟。造道浅深看应物，修身勤惰验齐家。
角声吹月上城头，薄酒千杯不疗愁。要觅当年杜书记，栀灯数朵竹西楼。
诸郎步武各骎骎，季子尤怜产万金。衣钵相传自端的，老生无用与安心。
笙鹤遥天拥上才，何年华表一归来。黄金惨淡名流绝，落日阴风满坏台。
秦城长比越城长，筑怨当年在瘴乡。天作严关元限越，东南天地总羊肠。
古时应是山头水，自古流来江路深。若使江流会人意，也应知我远来心。
当年铨署并为郎，此日天涯各一方。雁度吴江秋色远，思君不见断人肠。
白在东都元已薨，兰台凤阁少人登。冬瓜堰下逢张祜，牛屎堆旁说我能。
好客将军陈孟公，门前时系五花骢。歌钟不到书生耳，斗酒新丰明月中。
靖安院里辛夷下，醉笑狂吟气最粗。莫问别来多少苦，低头看取白髭须。
险阻艰难四十年，西溪诗笔旧情缘。珠帘寂寞西山雨，又逐孤灯上客船。
厥草惟夭簇绛缯，猩红初滴尚炎蒸。西风坐阅芙蓉老，合是花中耐久朋。
松林土屋闭斜曛，人世悲欢那得闻。闲处酿成玄碧酒，秋来携过武夷君。
飞雪洒芦如银箭，前雁惊飞后回眄。凭谁说与谢玄晖，莫道澄湖静如练。
木棉花似海棠鲜，和雨和云睡半天。寒食过时纷自下，满城都不解相怜。
偕老相期未及期，回头人事已成非。逢春尚拟风光转，过眼忽惊花片飞。
梅实初黄暮雨深，宝刀生锈镜昏沈。年年卑湿身无病，自觉能胜百炼金。
桑阴翳翳响缫车，麦熟多时稻吐芽。若使征输宽一半，人生最乐只田家。
忆昔春华溘露时，曾将丽曲写忧思。蛾眉不及齐纨素，一散人间无见期。
营表交驰突骑过，射声云布已星罗。诏官点检貔貅数，奏比年来百万多。
十年泽国泛吴航，袖有新硎试未尝。聊把一麾施老手，便教千里作津梁。
烟静云娇露已晞，昼长人困杏花时。鞦韆闲倚楼台看，尽日无风彩索垂。
春花开遍叶初齐，十里阴中走马蹄。霸上棘门何足道，试将一箭射长堤。
半生岁月老幽燕，镜里苍颜岂似前。曾道休官身便乐，梦书封事乞归田。
人家宿纸几时收，紫兔尖尖走泼油。竹影满窗凉似水，断厓疏雨数竿秋。
索米长安少俸钱，无何安得醉花前。渴羌自有封侯相，拜舞君王赐酒泉。
诸生诱掖渐还淳，世事关心忽问津。此别不须增感慨，大河南北即乡邻。
何时归到望仙乡，故旧相迎兴味长。六月海风吹溽暑，瓜田白酒稔清香。
雪夜乘舟意似痴，一时狂态竟谁知。非关兴尽空归去，自觉无由见戴逵。
七星山色翠冥冥，玉宇琼楼护六丁。夜半天坛明月上，道人独自礼寒星。
少年曾𣨼南山胜，画舫笙歌日日来。第二桥边春水满，晓晴芳树散轻埃。
了无风雨夕阳低，多少诗翁问白衣。把酒西风暗相约，年年篱下菊时归。
道林曾放雪翎飞，应悔庭除闭羽衣。料得王恭披鹤氅，倚吟犹待月中归。
九月年时已肃霜，今年九月尚追凉。幸吾𫄨绤犹无恙，杜老何烦苦自伤。
万象鲜明禁火前，红英翠萼簇芳筵。残春未必多风雨，少别秾华又隔年。
石洞龙归雨气凉，阶前立鹤过人长。老僧定起日卓午，风散满林薝卜香。
半岁西湖旅食身，缄诗遥寄越溪滨。澹庵泉道清无比，留待穷交一故人。
今日重来坐暖霞，故人笑谓老年华。劫空别有壶春在，云对青山兴莫涯。
武陵溪上万花翁，花落花开醉脸红。应笑误游尘世客，却随风水去匆匆。
瀛河东下水分岐，记得沿流认主时。今日上堂还绕案，主人心事也应知。
今年春计定何如，说道家家甔石馀。满意为翁开笑口，老夫心事祇耕锄。
教子传家守一经，百年文献旧毡青。雄辞妙画南金价，磨石当镌太史铭。
如钩初见似新知，渐渐增辉到旧时。天上桂轮无晦望，人间忘忆有全亏。
叠送香罗浅色衣，著来春色入书帷。到家慈母惊相问，为说王孙脱赠时。
秋风栈道马踌躇，万里蚕丛念谪居。君自楚人兰作佩，岷江西上莫投书。
正尔清寒与世殊，地灵不受柳诗愚。昼长何似醒幽梦，碧玉壶深贮雪腴。
夫椒风卷太湖波，勾践兵来踏浪过。野老不知亡国恨，至今犹唱越人歌。
青青隐隐入烟微，一日看山坐水涯。何事晚来风截断，偶看白鸟过林时。
竹也多年管风月，凤兮几夜宿云烟。林间有客吹箫去，竹化成龙凤入天。
杏子成林竹护墙，傍河云物昼苍苍。园中似是林家屋，过客时闻药草香。
天平四塞尽黄砂，塞冷三春少物华。忽见天山飞下雪，疑是前庭有落花。
男儿何用立奇勋，赵弟从军初不闻。但斩郁城侯万户，不须猿臂老将军。
晋陵城东窣堵坡，两尖高并下临河。昔年曾醉邻墙酒，卧听扁舟唱踏歌。
唐室艰难势莫任，匡君奏议抵金针。塑人塑得先生貌，难塑当时一片心。
隋家宫殿昔初成，不道荒凉兽迹行。今日知来高处望，山川兴废使人惊。
闻道名园盛牡丹，豪家欢赏到春残。自怜亦具看花眼，种菜浇畦不得看。
别去音书少得闻，秋来何处不怀君。眷然欲插凌风翅，与借衡山礼白云。
风雨长亭话别离，忍看清泪湿燕脂。酒光摇荡歌云暖，不似西楼夜宴时。
才闻家世便心倾，何况通经古是程。范叔青云能自致，不须河朔寄柴荆。
绿榕阴里早秋天，又借渔翁半日眠。三度槁梧携过此，如今不记是何年。
蓬头冰齿独徘徊，五百年前人姓雷。为问罗川何处好，笑言京洛总看来。
来时惟爱古松青，去日新松种已成。令尹若能终此意，清风着处会知名。
世间何喜复何悲，风雨萧萧过短篱。小睡正酣童子问，公今是梦是醒时。
列仙朝罢玉皇家，一色中单衬白纱。才得东皇呈上瑞，万年枝上早开花。
不见青青绕竹生，西风篱落抱枯藤。道人一任空花过，愁杀山阴觅句僧。
废宇颓垣不复新，朝元辇道尽荆榛。惟馀一派温汤水，长与行人洗路尘。
雪后花开人未归，津亭谁共把寒杯。句中解道梅如雪，梦里可无人似梅。
乐天歌里商人妇，子美诗中黄四娘。莫向痴人前说梦，世间万事海茫茫。
挽衣苦怪不我住，怀事乞成今乃时。雷动定知开蛰户，春寒无要勒华枝。
凤翥龙飞御制文，人间未见墨花新。恩荣独为词林重，亲向宫门赐老臣。
复惊一叶坠庭前，坐惜年华双鬓颠。多罪残身忘是我，迩来都付与苍天。
敛棹归来罢钓纶，相逢莫问武陵人。世间甲子如流水，回首桃花几度春。
开遍南枝又北枝，春风消息不嫌迟。平生自抱冰为骨，莫待趋炎附热时。
文节忠魂死亦生，千秋祀典有人承。当年秦贾多时绝，纵使绵绵羞更称。
水中仙子来何处，翠袖黄冠白玉英。报道幽人被渠恼，著诗送与老难兄。
百峰山头石坂潭，雨兴云雾晴飞岚。廖公芳迹已千载，真人此地时扪参。
月旦凭谁更品评，古今人物自成名。遥知嘉靖明伦疏，留与千年映汗青。
身世飘然一瞬间，更将辛苦送朱颜。时人莫笑慵夫拙，差比时人得少闲。
罗列椒盘人未眠，红炉围坐笑灯前。时光过隙那知老，才到鸡鸣又一年。
昔梦浮生定是非，家山且喜隔年归。扁舟又出栏潮闸，出处初心老更违。
昔日肩吾上国行，鱼龙黑浪自堪惊。我今憔悴西风稳，却是江神不世情。
华发仙翁共奕棋，樵柯烂尽忘归时。洞中日月迟如此，世上荣枯讵得知。
脱却宫衣着草衣，云泉便与世相遗。山中女伴浑无事，共说奸谀指鹿时。
广文人物世间无，两眼晶荧照乘珠。拈出便应人叹服，粹然议论到先儒。
雪意垂垂体不佳，十年人日寄天涯。老来只有穷相守，忍使奴星结柳车。
四贤祠下盖如飞，迢递东风雨色微。斗酒只鸡山叟共，亦邀元老顾柴扉。
月色平铺江气宽，廿年学不到心安。圣门此入无多路，不及幽燕万里寒。
太极池边草一亭，水光山色上疏棂。西堂风月如相问，为道南州卧不醒。
鱼在枯池鸟在林，四时无奈雪霜侵。若教激劝由真宰，亦奖青松径寸心。
梅花树下春风静，苔荒荠老围春井。山翁汲泉来点茶，触残花下玲珑影。
一卧沧江少世情，西窗鹤梦不曾惊。日高欲进雕胡饭，堂下风吹佩玉声。
日移花影转帘西，风撼松阴落研池。好鸟不鸣芳昼寂，午窗清梦醒来时。
柄国年深巧蔽欺，如何方面用胡儿。只知怙宠身为计，不道渔阳乱已基。
一春归计又蹉跎，穷粤风光奈病何。总有青山千万叠，行人长少鹧鸪多。
严霜日烈与时乖，前后奸邪屡见排。苕霅祠堂境清绝，孤忠千古有人怀。
晨晡一哭泪全枯，泪到枯时气稍苏。无奈陡然冲念发，数声天际雁行孤。
赠别临岐折柳枝，越山上濑片帆迟。荔支亭下清秋月，还忆吴江枫落时。
白葛为巾不裹头，兰亭会里最风流。老来忘却观鹅癖，只爱山人许远游。
挈来司市正花时，补陋支倾费品题。顾影自惭身是客，片帆又逐晓风西。
鼎殿崇新大器安，因时严享至诚殚。零零甘露符昌福，金玉沾濡拭不乾。
数声飞电响鸣鞘，香袅金炉映赭袍。王母亲承玉皇诏，年年今日进蟠桃。
水边剥啄打门谁，满袖清风一纸诗。惊起放翁蝴蝶梦，半窗寒日欲斜时。
山中秋老芋栗肥，君归惭我病支离。全椒远饷不得酒，弥明相逢惟有诗。
顺承关外酒阑时，驻马相看各自悲。多谢青山三百里，送人直过易河西。
旧疏重题识姓名，老僧何意重君平。英雄定有无端泪，不是偏多世外情。
种树莫种杨白花，飞风沾雨满人家。苍楸百尺垂崖石，可是闲堂少物华。
晚将曲蘖寄吾真，不道公当恕醉人。欲学少年花压帽，却疑花笑及花嗔。
白刃劫君君勿言，人生祸难俱由天。君家岁计能多少，未了官军一饭钱。
枥下林边寄病身，渥洼龙性本难驯。休嫌奔走空皮骨，世上谁为买骏人。
渔曲飘秋野调清，半窗残月带潮声。不知短发能多少，一夜新添白数茎。
嗅地低回欲衮尘，玄云散彩五花新。蹴冰不识交河道，刍豆相从愧圉人。
频年除夕犹今夕，此日良宵异昔宵。有客问予何以异，酒垆五世祝三偷。
几淬青虹怜古剑，独翻黄石得奇篇。等闲疑义恒相析，何异当时对榻眠。
尽说休官靖节贤，几人真个隐林泉。如今却有云仍在，牢在平塘十五年。
拂衣归去鬓如班，草得玄经合闭关。多少匡时筹未展，还看安石起东山。
丙夜沈沈讲未停，故人重话旧时灯。半篇说命良依约，舜典周官总未曾。
年年醉倒春风前，一片花光杂管弦。今日经行乱山里，且寻僧话看茶烟。
吾道而今久寂寥，丹霞回首路迢迢。名山有约无筋力，且泥同参话一宵。
泾云全放两峰青，湾柳丝金照眼明。短棹又随鸥鹭去，笙歌少处结春盟。
上将星光依太微，隆墀召虎拜稽时。此来不是闲钟鼓，为听彤弓三奏诗。
白云本是山中物，南极祥光五色偏。蓦地兜罗成世界，一身却在玉毫巅。
新觅篙师两少年，默然无语静行船。同来黄帽欠谙练，每日喧争聒耳边。
龙甲龙髯袅袅青，虚堂风雨梦初醒。道人不管闲岁月，漫说深岩有茯苓。
黄云千顷起邱山，瓶缶村村自往还。悬知大作今年社，我欲从渠季孟间。
远游索手不赍粮，薪米临时取道傍。今日晴明行亦好，经旬风雨住何妨。
朝衣脱去更翛然，慧业生来即解禅。纵说江南风景好，旧人慵对李龟年。
舟随瀑水天边落，白浪如山倒翠微。巨石有时亦却立，白鸥欲下复惊飞。
病榻香销半掩关，别离耽误一秋闲。近来本是梳头少，约髻红丝宛未殷。
滔滔逝水东流去，千年景仰富春江。我欲瓣香礼像肃，祠堂缥缈白云藏。
舞袖斓斑晓日前，慈闱尊酒贺稀年。长生莫问还丹诀，种得琼芝满石田。
阿翁学道已多年，翻使湘灵先著鞭。为种绛桃三万树，迟予蚤晚洞门前。
中湖山作七螺浮，势截牂牁上下流。石笋中通多地道，东西穿出大龙湫。
朝阳烁烁欲争流，已过群红盍自修。发尽妖妍犹未歇，天机终待几时休。
瘦影从来雪不如，宿酲谁见绮霞舒。道山堂下春风面，还向天涯伴校书。
半月斋居道士家，碧桃千树吐春霞。今朝送别江边市，马上停鞭看落花。
疏帘拂拂飏南薰，睡起茶舂隔岸闻。蚕老已收松上雪，麦黄初涨陇头云。
老去将携只要轻，况临炎暑绕风清。儿童爱把承檐溜，未识山家质素情。
参天老树倚高寒，谁濯尘缨向激湍。夜半仙人来洗鹤，手翻明月弄潺湲。
塔顶新晴独自登，画栏高倚十三层。不知眼界高多少，地上行人似冻蝇。
我谓杨君能芾瓒，君言张史胜阴何。老我一生犹见少，如君百辈不为多。
一枰棋了一篇诗，谒遍诸侯橐尚垂。宣城若遇羊玄保，为乞当年赌郡资。
数尺枯槎底易骑，海风吹浪白瀰瀰。如今市上君平少，曾到天河也不知。
浮光林杪水参差，意想先生得句时。千古黄山山下路，蹇驴不是少人骑。
西山映水碧潭潭，楚老长谣泪满衫。但道使君留不得，那知肯更忆江南。
洛川春色几时归，漾漾清流照翠微。日暖雪消沙岸软，鸳鸯相对不惊飞。
滚滚红尘世路长，不知何事走他乡。回头日望家山远，满目空云带夕阳。
已过重阳十日期，菊丛初破两三枝。自怜短鬓萧萧白，不似黄花驿里时。
天柱峰前望故乡，西风淅淅鬓苍苍。愁肠暗为慈亲断，谁道青山是剑铓。
月冷云深天上寺，桂花千树绕楼台。归时若对闲人说，莫道身从月里来。
瓦叠浮屠盆作池，池边红蓼两三枝。贪看忘却还家饭，恰似儿童放学时。
妙胜庭前折小梅，净居门外蹑枯苔。日烦禅老羞茶供，亲与田翁把酒杯。
休咎禅师乃至人，镇海将军本神道。至人神道却大争，咨尔修行胡草草。
移根易地莫憔悴，野外庭前一种春。少府无妻春寂寞，花开将尔当夫人。
灞上魂销已隔年，御沟烟柳送潺湲。春深欲问南来雁，知到潇湘若个边。
李徐二子近何如，闻道汪郎更念予。三十六峰荷锄去，莫令空寄白云书。
本来清净无一物，大地山河忽渺瀰。童子不须抛瓦砾，老僧定观正斯时。
远山残雪献年华，翠黛千层蹙浪花。天上画屏描不得，懒移皮屐下邻家。
河南河北望行尘，露冕褰帷拜野人。嵩少风云千里色，覃怀花柳万家春。
孤村小市负薪歌，造物其如此老何。灵药已能驱疾竖，醇醪不用战悲魔。
危计难成五步间，置君虎口幸全还。世人莫笑三闾懦，不劝怀王会武关。
年来欲与世相忘，转觉幽怀百虑长。延颈九重天外远，难将一念悟君王。
风前火烈逢真玉，雪后大寒见老松。携得此心归北去，与君无处不相逢。
绿遍山原白满川，子规声里雨如烟。乡村四月闲人少，才了蚕桑又插田。
曾伴渊明栗里间，千年流落影阑珊。何知寂寞荒山里，亦有知心为破颜。
听罢塞鸿愁更少，梦回池草思偏多。疏笼雪堕惊鹦鹉，误报风流刺史过。
风雨虽昏漏不移，百年应未失毫厘。须知万户千门里，正得人间吉凶时。
仙宗传诀自分明，未数当年老树精。一片紫云光滴滴，丹墀成就几公卿。
十里香尘夹道逢，锦城丝管未从容。听来女伴春游曲，不似官衙夜宴钟。
人疑此道大圆通，规矩方圆妙不穷。效地法天无两事，圆神方智总吾宗。
吾皇重喜见仪形，对御排场结彩棚。才见罢时先赐宴，御前亲劝一金觥。
去年共说是丰年，水碓矶头缆米船。一斗几文□子白，腰间能否纳官钱。
圣主求贤席未安，容容默默且弹冠。书生底用狂摇舌，多少当年老谏官。
韩柳子孙皆物故，士民尸祝尚如新。吾行天下已头白，三百年唐惟二人。
朱弦四十昔尝闻，艺不论多贵绝伦。少损新声放平淡，免教醉杀白头人。
灯火相亲臭味同，来何太晚去匆匆。未曾箴我膏肓失，堪叹康成道已东。
行脚亲曾到地头，固知不是等闲游。归时有问五峰信，为报龙渊已绝流。
冰雪风云事不同，今朝尊贵昨朝穷。穷时多少英雄伴，名字应留夹袋中。
恨无短剑乘风去，纵有长绳奈日何。谩说千年归鹤表，最怜九代入鸡窠。
墨君石友是同参，几叶光风染碧岚。怅望王孙杳何许，年年芳草满江南。
浴兰袭祉良辰启，握纪无为圣道尊。舄奕嘉祥充九禁，冲融和气遍干门。
晚色重重放客舟，轻风吹漾落潮流。林峦尽异来时路，知是明朝到福州。
祠宇重修复旧观，喜知家世未灰寒。祇今陛下如仁祖，安得先生作谏官。
三年逐客弄湘流，华气遮栏两鬓秋。祇有荒寒江上树，尚成诗句聚眉头。
房陵郡僻皆山川，竹山更在房西偏。道由房城绝险阻，高崖峻岭相绵延。
岳阳三伏正炎蒸，爽气凄风见未曾。白浪蹴天楼欲动，当时恨不到黄陵。
绿茵春葄暖无加，醉眼蒙茸缬万花。闻道芟夷殊不恶，直须着意认兰芽。
我欲归休与愿违，而方知命正宜归。闾山自有当年月，一舸西风赋式微。
玉函捧上五云堆，著意通幽此一回。三十年来增怅望，更无人上望仙台。
暮云收尽溢清寒，银汉无声转玉盘。此生此夜不长好，明月明年何处看。
汉皇傲物终难屈，太子卑辞方肯出。虽老犹能成大功，至今高义如星日。
翰苑何时休嫁女，文昌早晚罢生儿。上林新桂年年发，不许平人折一枝。
南浦枝头花正明，北窗树底散群英。花开花落寻常事，肯信东风亦世情。
才看鸣镝破垂杨，又报金城一叶霜。为问佽飞诸恶少，何人先缚左贤王。
螭头衔玉虎丝绦，白昼凌霜夜吼涛。东海王生身渐老，可能酬得吕虔刀。
君家竹好别来久，有客解道今平安。最忆窗西万竿绿，几番清影上儒冠。
下瞰虚空临绝涧，上排烟雾倚山颠。四边险绝无猿鸟，独卧深云三十年。
十二年来多战场，天威已息阵堂堂。神灵汉代中兴主，功业汾阳异姓王。
锦带吴钩轻薄儿，三三五五竞花时。太平乐事从谁得，费尽经纶尔不知。
浪说前身与后身，百年天地暂因亲。相逢尽是浮生客，莫道堂中是主人。
塔中老宿空留影，湖上婴儿漫记名。唯有阶前一泓井，至今不改旧时清。
忽逢芳草思绵绵，绿遍郊原翠满川。不是王孙归未得，尽缘春色有今年。
玳簪珠履愧非才，时凭阑干首重回。只待淮妖剪除后，别倾卮酒贺行台。
槐覆星坛惟旧迹，土埋丹鼎不知时。刻舟何处长生路，回音海山空赋诗。
重来犹忆五年期，往事浮云片片移。倦客不堪闻北雁，梅花偏发向南枝。
有客乘骢蜀道行，江天秋色动双旌。巴山水月和烟照，剑阁云霞映日明。
仙馆长松老更奇，过门曾见出墙枝。谁传月下蛟龙影，应有风雷起砚池。
昂然独立我庭隅，海客携来伴老夫。折翼天门终有疗，凡今未有楚胡卢。
云连树色千嶂合，雨挟泉声一道飞。尽有山林溪涧趣，好将佳境畅天机。
五色文胜百鸟王，相思兼绝寄芸香。由来不是池中物，鸡树归时即取将。
忆共佳人曝绣衣，馀香如昨旧欢非。鹊桥虽别年年在，犹胜娇魂去不归。
比翼双飞宿上林，流苏掩映合欢衾。香奁赋就怜苏蕙，织出回文寄锦心。
一枰胜负何有心，往往局外多堪吟。今人未晤烂柯意，祗道岁月青山深。
碧玉琅玕最可依，清风时透五铢衣。拈来麈尾频频拂，不使青蝇侧翅飞。
满壁云涛倚太空，双崖一线路微通。几年胜概埋荆棘，好事山翁始发蒙。
齿发凋零奈尔何，年光暗里易消磨。街槐正喜清阴密，巷柳还惊蠹叶多。
玉露金风喜乍凉，紫茎绿叶荐秋芳。今年最好中秋月，更著秋兰月下香。
意味澄然未动初，纲常大道本同趋。直须丽泽工夫熟，便是当年咏舞雩。
海涌通幽一径深，怪来时作老龙吟。阖闾觌面无回迹，休向空山断处寻。
当年鸡犬白云中，屋角榴花带露浓。洞口只今无处觅，唯馀碧水绕青榕。
杨王灭后少英雄，犹自澄思却月中。已得惠妃欢喜见，方头笑杀曲江公。
拈起黄金岂可疑，斩关发壁复何为。辽东不洗巢由耳，痛切初年割席迟。
盘石曾闻受国封，承恩不与幸臣同。时危运作高城炮，犹解捐躯立战功。
山水金陵是昔游，海鹏云鹗正当秋。相逢为道长林下，每夕披襟望斗牛。
苦雨花无色与香，送春叶漫绿和黄。蚕声百鸟飞鸣少，遽听催归叫夜长。
休言五十九年非，本自无知底用疑。已往方来俱梦境，是非元不较毫厘。
春风栈阁晓云寒，中有潺潺一玉湾。白石寨盘青石磴，藓花犹带汉时斑。
老来百事不关身，惟有芳醪意甚真。忆著碧琳相觅去，问梅期醉水南春。
造化精神无尽期，跳腾踔厉即时追。目前言句知多少，罕有先生活法诗。
尽日玄蝉咽露枝，午风庭畔柳丝丝。乍眠乍起何多事，争似先生睡足时。
虚心中有箭锋机，妙密谁云立处危。大道陵迟全劲节，香严一击未忘知。
拨置南荒果是非，性真全取未生时。前溪流水日夜逝，楼上主人浑不知。
泽兰萱草比多言，谓汝分阴久夺鲜。政恐淇园修竹劲，不如秦岭老松坚。
叛将连头就典刑，元和功业竟无成。晚年误信妖人术，祸自丹砂药里生。
两年为客逢秋节，千里孤舟济水傍。忽见黄花倍惆怅，故园明日又重阳。
跳落深坑已数年，才知半世总狂颠。几时抛却人间事，去到密云学浪仙。
翠叶瑶花凉露飞，山林谁共爱芳菲。花时莫更纫为佩，满目秋风楚客稀。
落花莫惜西风扫，春色何如秋色好。请看江上小堂秋，风云日日堪娱老。
暗泉百道草间鸣，已觉圆荷翠盖倾。拟欲挐舟江海去，门前归路是春明。
林下虽无倾国艳，枝头疑有返魂香。新妆未肯随时改，犹是当年汉额黄。
法花下有散郎亭，老树荒崖如有情。欢戚已随时事去，壁间只有古人名。
诗人从古例多穷，林下如今又两翁。应笑湖南老宾友，两年吹落市尘中。
世味著人浓似酒，交情向我薄于罗。古今混混东流水，听取踏歌蓝采和。
姑射仙人冰雪容，淡香清影立薰风。似嫌尘世秾华涴，净洗从前水面红。
非关远出负幽期，自是江边枉棹迟。谁道空回君恨切，未应如我到家时。
一杯薄酒送劳亭，百粤梅先万国馨。倘过金陵城下去，六朝松老尚青青。
鹣鹣一赤一青衣，比翼多年在翠微。南海有禽皆不北，如何夫婿不归飞。
旋开新酒摘园蔬，日日升堂候起居。堂上老人相顾喜，等闲知是笔耕馀。
我贫犹说在有贫，羁旅如君更感人。强道诗工能泣鬼，未如钱夥可通神。
久重才华识俊英，偶从此地共茅亭。几时更对何乡榻，细写江东渭北情。
深夜游宫玉漏迟，侵晨莺啭上林时。无端蝶恋花心动，摇落东风第一枝。
霏微林雾惨秋容，撩乱山禽起晚舂。营马欲来粮已尽，二三癃老诉年凶。
昔年求粮苦不足，今日官家升斗平。健儿自道持双戟，骄虏相逢一死轻。
南床白简任他骄，赢得余年不早朝。莫道山人无约束，雅闻弹事到甘蕉。
千年宇宙皆吾事，万里乾坤到处家。坐看满城弦管沸，松州犹未是天涯。
汉主何时放逐臣，江边几度送归人。同官岁岁先辞满，唯有青山伴老身。
寒时骤热热时寒，一等阴阳几百般。发脱面黄肌肉瘦，北人应作岭蛮看。
拦街吹贝闹儿童，溪上扶藜叹老翁。今岁青苗焚旱魃，去年白浪舞狂风。
客里中秋赏已违，天涯凉月倍光辉。却怜少妇长相忆，何事征人独未归。
日日烟林野市间，路人应作老狂看。排门赏竹宁辞骂，踏雪寻梅苦耐寒。
心厌尘喧隐桂丛，犹将物色阅三公。长安总是攀花者，多少荣枯在眼中。
二十六年曾过此，萧萧芦苇带荒村。如今重过头成雪，渺渺桑麻雨露繁。
交游畴昔住临川，博士高风世不传。饶谢得名三十载，当时已道小汪贤。
山半炎泉涌不停，阴阳为炭自熏蒸。天公不许杨妃见，留待年年浴众僧。
仕晚自知为学拙，家贫人道治生疏。满山薇蕨春风老，昨夜邻翁有报书。
清明雨歇曙光妍，祖道衣冠谢别筵。晴坞每贪花簇簇，春流惯听涧溅溅。
岸芷汀兰曲曲春，绿蓑青箬老江𣸣。倚船三弄东风恶，吹断巫山片片云。
茅舍青山少四邻，萧条苔径绝红尘。相逢试问山中事，老向林泉有几人。
战争久断海南天，一本闽花价十千。学得闽天分剪法，衣花食卉彀年年。
贝叶重分甲乙科，残编无奈蠹虫何。因君一问阿难老，强记如何得许多。
奕奕衡山禹甸之，功成手植万年枝。苍然柯派孤根出，如见九州疏浚时。
脱笼掣辔换皮毛，水远山长道自高。平澹家风随分展，割鸡时暂屈牛刀。
远色苍茫草际烟，春风也到雪崖边。不知最后屠苏酒，增一年欤减一年。
唐子能诗世一家，不矜纤巧剪天葩。直窥六义追风雅，世上骚人谩苇麻。
滑守如今是世官，阿戎出守自金銮。郡人莫讶留题别，孙息期同住此看。
逢春总有看花情，时节心迷不可轻。但秪追游贪聚乐，几人顶戴愧三清。
隔水深深几树芳，巧如施粉妒何郎。好风领略知人意，时去时来管送香。
此画良真李伯时，形容飞动卒难诗。但将元祐苏黄作，开卷焚香朗诵之。
绛蕊迎春五出齐，开时未识早莺啼。不应尽占游人赏，留取馀芳付李蹊。
寸阴可惜子所知，尺宅治生今未迟。虚费年光作闲事，人间信有白头痴。
香远花繁叶耐冬，人人道与木犀同。一般赛得木犀过，能为人间报岁丰。
晴日蒸红烂若霞，一枝如影绿窗纱。去年花里寻诗处，错认溪桥卖酒家。
刘郎浦上公安渡，我过高吟老杜诗。烟浪几重江几曲，算应风物似当时。
游丝轻飏午窗虚，疏簟风和籍袖馀。洗沐不随群伴出，案头时唤检文书。
七丝湘水秋深夜，五字河桥日暮时。借问秘书郎此意，静弹高咏有谁知。
闲中惟有高低枕，老去宁无内外丹。千载稚川今往矣，谁言古井不生澜。
老来无物可支颐，正要一茎筇竹枝。满袖清风秋月淡，陶潜绕遍菊花篱。
埋没榛芜不记年，穿云络石自溅溅。柳州莫作愚溪对，乞与佳名到处传。
少妇中宵闻马嘶，晓看黄色上修眉。男儿一为功名死，肯向空山愁秭归。
老大驰驱百不宜，敢将筋力蹈危机。他年更欲眠云住，同过东山尝荔枝。
浮屠双笔仰书天，檐铎吟风破曙烟。似为众生说般若，兴亡莫问劫灰年。
杨花扰乱少年心，怕雨愁风用意深。付与酒杯浑不管，从教天气作春阴。
春花开尽见深红，夏叶始繁明浅绿。祇知结子熟秋霖，不识来时有筇竹。
梦觉花阴过数砖，一庭轻雨湿湘帘。碧桃蜚尽鹂黄老，万树青阴属杜鹃。
惶恐滩名熟几年，今朝也自到滩前。死生未必能惶恐，惶恐微诚未格天。
七岁澜翻数万言，饥鹰引子望腾鶱。时平不用甘罗辈，寂寞提书归故园。
管弦声急满龙池，宫女藏钩夜宴时。好是圣人亲捉得，便将浓墨扫双眉。
已规觞咏了馀龄，径自无何到大庭。左界何人与调护，酒星移近少微星。
时清玉烛自调和，川岳呈祥瑞应多。才见驺虞仪殿陛，又看列郡献嘉禾。
一树浓阴号大椿，白头仍是彩衣身。秋来太史占乾象，南极星中几老人。
琅邪山色连云绿，烟树参差裹岩谷。幽香烂熳四时花，翠影交加万竿竹。
绮席名园烂饮时，翠盘妙舞逞腰肢。东皇未布青阳律，过客先歌白雪诗。
纷纷礼乐付浮埃，一取玄虚祸始开。但见出言齐老易，始知戎马不虚来。
贾生晁错总佻轻，博陆营平亦好兵。地节三年谁作相，胡天汉地各春生。
时近清和气愈浓，雨催花实喜晴风。篱边点点如钱大，尽是青青间绿红。
堂堂贞节达天庭，小小诗篇何足称。尽道显扬今有子，立身行道是谁能。
迢迢客路近流河，渔浦风晴起棹歌。夹道短篱村巷小，两行疏柳夕阳多。
山下采茶纷女郎，双鬟高挽自村妆。使君道左休相问，不是罗敷陌上桑。
春愁寂寂过花时，独倚高楼有所思。却忆去年寒食后，牡丹花下共题诗。
来日苦少去日多，自营新兆古囊阿。浮生从此知归定，弄月嘲云一醉歌。
不到蓬莱又几时，且支筇杖看云移。等闲遇事成歌咏，人道新诗胜旧诗。
海上多时断去舟，公来容易渡南州。子胥江上逢渔父，莫是神明遣汝否。
三晋连年苦被兵，九重拊髀忆豪英。诏书更不从中御，万里长城一委卿。
轻寒时节牡丹开，叶底青青又见梅。门外数枝杨柳薄，一春莺燕不曾来。
先生洛社坐忘机，大尹朝天去佐时。今日梅花浮别酒，青云早晚重来披。
春殿曾收最上科，甘泉扈驾早鸣珂。金陵已奏三年课，玉烛宜调四气和。
白苎秋衫自纺成，十年簪髻嫁时荆。愧因买药金珠尽，浪负人间侠女名。
虞卿老去谩穷愁，侠气凭陵卒未休。绿暗芙蓉双匕首，逢人犹自说封侯。
燕子来时人送客，不堪离别泪沾衣。如今为客秋风里，更向人家送燕归。
大书春帖当桃符，吟对窗前梅一株。湖海相逢无老少，莫分先后饮屠苏。
常佩了堂一则语，睢阳举似刘潞州。大期不复见丙午，二老信然成古丘。
不是骚人不是农，笔耕墨耒愿年丰。有时啜罢卢仝茗，习习能生两腋风。
酒满清尊花满丛，高年乐事政无穷。近来好语君休报，惊动林间矍铄翁。
黄落山川知晚秋，小虫催女献功裘。老松阅世卧云壑，挽著沧江无万牛。
跃马横戈老尚堪，时时游猎过龙潭。遥知此日非熊兆，不在周南在汉南。
台门屋坏中丞去，秘阁檐摧少令归。赖有温公遗事在，故应早晚入黄扉。
书院当时借榻眠，壮游曾赋宛陵篇。因君忽记乘轺日，来往悠悠十四年。
十年不见张公面，万里桥边住锦城。玉帐牙旗拥兵卫，清风常对雪山清。
少在城中多在乡，寻梅犹抵候朝忙。新诗似与梅相约，诗到成时梅恰香。
朝霞明灭起来迟，爽气氤氲独立时。红日未升湖水净，五云翻映碧琉璃。
解衣盘礴任猜疑，神悟如狂又似痴。学到却须坚自守，世间绝艺少人知。
草户柴门野老居，恍然疑执化人裾。不知身在花阴卧，但见亭台似积苏。
楚山修竹不可致，谁写秋风笔底开。疑是道人吹紫竹，月明引得凤凰来。
古木江亭懒不开，书空自笑兴悠哉。苍苔一径浅深遍，知道无人向此来。
垂杨白白折残枝，春尽琼花作雪飞。少日狂游今是梦，竹西歌吹旧台池。
少年桃李竞青春，回顾寒梅已丈人。强欲施朱追俗好，谁知翻是失天真。
一桡打省犹回首，露布须收人与船。不著钓丝牵老会，却留戽斗付龙眠。
一痕如掐夕天涯，望转青林出没时。不是山高爱藏月，月光犹嫩怯人窥。
为禽禽语是禽言，何必声声学语论。莫道性灵多巧舌，金笼深锁度黄昏。
求福招提小步廊，忆携诗卷共追凉。年来行处常迂路，才近君家即断肠。
波如竹色酒如波，劝客仍倾翡翠螺。纵醉欲抛抛不得，教人无柰忆时何。
白马胡缨金络鞿，雕青年少臂鹰归。江南千里人烟少，太守城南自打围。
一叶扁舟逐浪飞，罡风吹浪上征衣。他时纵有南归梦，梦见涛声不敢归。
清湘北郭崇岗路，松竹年来定几围。我亦临淮筑新宅，与君万里对柴扉。
华池岛屿屹中间，花木毵毵水一环。恰似诸姬梳洗罢，一时窥镜弄娇颜。
渐近虔州乡思催，迎人已见鹧鸪来。行时不唤生憎汝，明岁休教见岭梅。
上元烟景逐年新，幻出金鳌捧紫宸。火树万花光似昼，何须剪彩贴宜春。
朱字箜篌委网尘，月明不见理丝人。镜台窗下樱桃树，应是当时折剩春。
邦人喜见我之官，叠足骈肩陇亩间。莫道使君来已暮，使君知是爱求闲。
小箱留得旧裳衣，母氏亲缝衣此儿。近日著来浑短窄，猛思泉下许多时。
寿享人间八十年，全归正寝是升天。可怜一掬囚中泪，不到先生坟土前。
万个筼筜带雪青，一庵犹自揭唐名。道人心欲留云住，宽著俨问屋数楹。
衰疾沉绵短鬓疏，凄凉圯上一编书。中原久陷身垂老，付与囊中饱蠹鱼。
暗卜街头好几回，连连去语道来来。当楼素月明于练，一任房栊彻夜开。
老树苍崖满目秋，水明沙净晚烟收。如何万里长江内，只见斯人泛一舟。
细蕾初看柳麦肥，春风得得绕窗扉。道人方作玉溪梦，石坞竹桥风雪飞。
江水冰消起绿鳞，川原荡涤少烟尘。风吹南北溪桥畔，柳色参差欲漏春。
满放天瓢浩荡春，一年饭碗尽吾民。如今万事无高眼，国虑天心到几人。
昔年尝判武林丞，来伴西湖寺下僧。又作移家新活计，却携行脚旧枯藤。
荣路徘徊力已疲，保全恩惠剧春熙。须知散栎无庸日，方到群材搆厦时。
薜萝深径敞幽居，暇日琴尊亦自娱。时向竹间留二仲，岂缘日涉但篮舆。
才见云游又打包，何时月下把门敲。相思白发空千丈，坐对烟林滴露梢。
病夫独卧雪山雪，抱渴惟思梅岭梅。岁晚犯寒宜好去，新年忍死待归来。
发兵坑黥布竖子，踞洗骂隋何腐儒。谁道东都重名节，故人只唤作狂奴。
五寺钟声送夕曛，女冠犹着旧宫裙。葫芦井畔伤心语，只许东洲遗老闻。
奉行汉事稽遗典，陟配周诗讲肇禋。一世声名皆帝力，请君鸿笔剩书筠。
五柳庄前霜叶枯，归来三径已荒芜。自书甲子纪正朔，世上那知刘寄奴。
白鸟明边秋思远，逢人未话齿先寒。他年祖室争头角，云外归来略借看。
我自忘心神自悦，跨水穿云来相谒。不问黄芽肘后方，妙道通微怎生说。
当时丞相稍嫌尊，讵是君王亦少恩。收骸那见东园器，泣血空思上蔡门。
绕屋烟云白板扉，何人于此会真机。箪瓢共对颜生乐，敢道藏修得力微。
丛竹秧松杂作篱，曲檐斜枕午炊藜。忙煎茶乳供官客，知是前村老铺司。
南邻小魏隔云巢，里巷相从近结交。闻道秋来作文赋，可能借我一齐抄。
沧洲深处独依依，觅食秋原饱即归。尘世小儿偏害物，等闲休向五陵飞。
阳和浑不到空斋，深院无人长绿苔。为报监门暂开锁，少分春色入门来。
春风时弄闲花草，满面纡馀气自和。行过小亭因坐久，却惊啼鸟一声多。
一朵妖红翠欲流，春光回照雪霜羞。化工只欲呈新巧，不放闲花得少休。
年来宦拙喜跻攀，门枕溪流四面山。时过邻僧话浮世，一轩长对此君闲。
一番雨过绿生肥，正是桃花欲浪时。掠地风来吹不皱，细看面面尽玻璃。
跳山踏草笑迎逢，要识新侯过眼中。寄语山翁吾老矣，冬裘夏葛与伊同。
梅花本是一难兄，山谷当时错用情。毕竟渠家知己在，仙矾赢得浪驰声。
雨过苍苍海目开，早潮未落晚潮催。鲥鱼不少樱桃颊，与客朝朝作鲙来。
他乡异县老何堪，短发萧萧不胜簪。旋买一樽持自贺，病身安稳到江南。
洞中龙老不知年，荣隐先生稳著鞭。大袖长歌出天汉，信乎平地有神仙。
宪府新成小屋居，居中惟贮旧琴书。希声古道应何似，一榻清风乐自如。
白云缥缈野人家，丹事年来渐有涯。不与世人争岁月，却将椿菌勘南华。
鸡犬萧条少四邻，孤村风雨自荆榛。愁来爱读平原传，浊世翩翩一伟人。
翠盖亭边春色归，还来把酒及开时。坐无车公欢意少，犹得风前读好诗。
十劝农家各力田，长官无补近三年。民淳讼简因藏拙，谢汝分宜父老贤。
因形有像转支离，妙笔从君压画师。若向禅中参一指，写余父母未生时。
断堤遗址古长城，一径中分万柳青。年少每忺春酒美，诗人偏厌绮罗腥。
白鹤山边秋复春，文君宅畔少风尘。欲驱五马寻真隐，谁是当年入竹人。
十载重来谒上方，依稀犹似旧僧堂。当时猿鹤如相迓，今夜随人明月乡。
暂荣暂悴石敲火，即空即色眼生花。许时为客今归去，大历元年是我家。
孤村亭午起炊烟，龙眼花繁似去年。蒿雀定应知我浅，惊飞时落涧西田。
十年为客问吴山，锦缆安流此日还。唯有故人歌一阕，行云不度似阳关。
峡口苍苍放水时，乾风吹落面前诗。可怜无地遮秋色，流出千山也自奇。
徽庙宸翰世已无，衔鱼随意写狸奴。鸾舆北狩知何处，惆怅春风看画图。
玉管吹残满地霜，去年遗恨不能忘。还来月下呈疏影，先向风前试晚妆。
平日恂恂号古人，三杯才饮乱天真。精神愦愦如痴梦，赢得时时病在身。
雪消春色满江沱，芳草纤纤覆绿波。最是高阳池上客，狂歌无奈醉时何。
回环流水漾晴波，一叶扁舟逸兴多。寄语游人恣观览，丰年相与乐中和。
古人所弃今人慕，不谓苏公亦世情。此话若教天上听，定须笑倒董双成。
□馡怕被素玚欺，青豆傍看玉蕊垂。听彻莺喉邀蝶舞，风流何必少年时。
生平不识大鄣山，历井扪参四十弯。谁道仙家隔蓬岛，桃花流出在人间。
山色泉声镜里殊，我来梅下意全孤。时人看此浑如梦，千古空传遮一株。
黄尘没马长安道，残酒初醒雪打窗。客子惯眠芦苇岸，梦成孤桨泊寒江。
千愁万恨过花时，似向春风怨别离。若使众禽俱解语，一生怀抱有谁知。
阿堵物无崔烈臭，孔方兄有少陵羞。一斗酒金偿未得，速来相就典貂裘。
怜君送我至南康，更忆梅花庾岭芳。多少仙山共游在，愿君百岁尚康强。
南极坤垠是故乡，故乡翘望正茫茫。年年秋近归鸿急，一见归鸿一断肠。
张公一去二百载，杰阁依然横霭中。徙倚看碑仍看画，时闻柏子落秋风。
行年四十发已斑，似梦非梦寄人间。数日秋风稍强健，闲寻戒律过南山。
传记区区考异同，文章空愧楚人功。穷年弄笔知何事，芸叶香中作蠹虫。
邂逅今朝一段奇，从来华屋不关诗。诸君且作留连意，正是微风到竹时。
明窗净几闲临帖，东阁西斋静阅书。诸子娱亲时绕膝，清时清乐有谁如。
御沼春融冰半澌，偶观流荇已参差。因时有感关雎咏，寤寐难忘窈窕思。
提兵此日驻江千，西贼悬知胆已寒。守备为言骁将在，戎机莫作昔年看。
雪花如席朔云低，一曲琵琶泪满衣。山色似梅江似练，何时明月送将归。
东海萧生射策时，栖栖何事抱关为。岂知师傅持衡日，不是承恩是履危。
时光已是阳生后，归计应当昼梦馀。天外琴书虽乐土，山中松竹乃吾庐。
圣师虽远有遗经，万世犹传旧典刑。白首自怜心未死，夜窗风雪一灯青。
年少官高宠命频，推封两度及双亲。凄凉莫起贤劳叹，遭遇如君有几人。
千年一别怨蹉跎，听缓须臾可奈何。暗嘱忘忧忧孰切，凭肩携手掐痕多。
东吴南越斗牛分，夜夜遥瞻忆相君。万里何时遂初愿，君为龙去我为云。
露莎烟草满晴川，罢钓归来暂泊船。非是野情忘世事，闲愁不到白鸥边。
弃得丹成卸羽衣，更餐日彩弄晨曦。九疑魂断归无计，自倚湘筠醉几时。
多少抡魁岂独今，道心谁胜利名心。只知晁董前头立，何似周程乐处寻。
秦望山光翠欲流，荷花落尽鉴湖秋。不堪衰病归心切，难为湖山更少留。
乘兴不回安道舟，销忧同倚仲宣楼。莫嫌四面酸风射，犹胜三场沈汗流。
圜殿仪天十六楹，向前黄道不教行。帐房左右悬弓角，尽是君王宿卫兵。
老去能逢几个春，今年春事不关人。红千紫百何曾梦，压尾桐花也作尘。
山中博奕闲王质，谷口耕锄老子真。那似淞江风景好，一竿长钓水粼粼。
龟老一溪怀旧事，人亡千载尚虚名。亭前独有山川在，付与诗人著语明。
万竹林中一草亭，亭前漱石水泠泠。道人不是筝笆耳，静倚阑干自在听。
三年弱羽自清阴，行借高风入上林。犹向齐庭一伸喙，此鸣端亦为知音。
老烂丛林四十年，平生跛挈但随缘。未言亲见云居老，只识归言亦自贤。
古风未必今人操，老气休祈大吏欢。扪腹定无奇士术，萧然且作野人看。
菊殿百花梅第一，重阳节过小春来。年年岁岁身长健，摆去穷愁醉几杯。
安车论别十馀年，睢水归思负郭田。浩浩胸襟涵渤澥，飘飘风骨是神仙。
莫年结屋傍山椒，门外荆芜没半腰。几度赚君来扣击，老无气力举藤条。
何来风雨忽移天，才过花朝又禁烟。怎似深闺身未嫁，桃开梧落不知年。
窈窕阶除天一方，隔帘时有芰荷香。老僧瀹茗供清兴，不负西湖五月凉。
簟纹如水浸蟾光，睡觉湖边月半床。道是广寒疑不是，月中那得藕花香。
钟鼓笼铜报晓晴，烛残曙色近帘明。老来最忆儿时乐，拜罢新年处处行。
欲采芙蓉赠使君，满江红锦涨秋云。相思莫道音书远，南海春来有雁群。
长垂月帔别天阶，剪作金钟应律灰。世上语言无入处，好从天上觅诗来。
尽道今来花信迟，凌晨宫女探春归。寒梅一朵金槃小，已有清香拂御衣。
先世诗篇刻已成，罗浮归去好躬耕。知君幽意无终极，更向丹崖自勒铭。
异人乃有重阳子，四海全无第一师。今日偶来寻故宅，海棠开过已多时。
谢砌诸郎入寄奴，机云忘祖亦忘吴。一门一品如今有，三世三忠自古无。
篱堤时筑亦时崩，野水曾侵竹几层。一任渔郎竹根宿，夜归犹得借渔灯。
更事多来见物情，世间常恨太忙生。花开款款宁为晚，日出迟迟却是晴。
三年再旱独堪闻，一熟诸村稍作欣。老子朝朝弄田水，眼看翠浪作黄云。
谁将物命作勤渠，黄雀头行万里馀。每为世情三太息，不知吾亦是苞苴。
紫陌轮蹄蹴暖尘，野猿啼处尽游人。相逢共道看花去，径草谁怜也得春。
百年老树半边枯，众卉难攀觉太孤。欲进素馨交茉莉，柰渠浪蕊欠根株。
骤雨濛晴竹院幽，何来歌扇漫同游。云林檀板侵金磬，好了蒲团老衲头。
东风收雪曙光开，春意浓浮柏叶杯。晴日满帘宾客散，寒暄先问隔年梅。
法轮法眷有齐公，曾探斑斑虎穴中。不必老夫亲到也，自然千里便同风。
谷雨催秧蚕再眠，采桑女伴罢鞦韆。前村亦少游人到，牛歇浓阴人饷田。
满地云林称隐居，燕泥污我读残书。五更风急鸟声散，时有隔花来卖鱼。
娇年那得逼人清，雪骨云肌已十成。枝色与香皆第一，蔬经头上拟题卿。
绿杨芳草马频嘶，担重奚奴举步迟。小艇不来春水急，沙头独立已多时。
云卿曾屈帅垣尊，讵谓如今古道存。骢马行行人且避，如何容易到山村。
讼牒装怀尘满胸，少无笔力老尤慵。洮州绿石堪为砺，聊与衰翁淬笔锋。
去年新柳百篇多，今日临岐且复歌。地隔梅关才一步，水分南北欲如何。
去年即席赋新诗，今岁迎门把酒卮。似此相逢能几度，莫教虚负百年期。
颜色馨香几个知，丛篁深处见横枝。孤标祇得诗人爱，花样而今不入时。
一别年光四十馀，两天风月各如如。山深地僻逢人少，不是无心懒寄书。
小堂草草屋三间，暇日徜徉养寿闲。揭榜如山还自笑，何人不老似青山。
向来一别十番秋，消息中间风马牛。只道故人霄汉去，不应林壑小淹留。
西蜀地暖北地寒，长条殿春走衣冠。江亭巧作故时面，濯濯宫锦花成团。
璀璨金鱼学士笺，玉堂落笔起云烟。半生野外扶犁手，乞与真如掷道边。
异乡红紫老春华，故国芳时不在家。柰尔青青数竿竹，天涯风雨伴窗纱。
越国车前矜勇甚，子阳井底太骄生。乘时不羡云溟乐，口作仪同鼓吹声。
百褶罗裙稳称身，年年打扮庆嘉晨。东家人祝双双寿，莫管侬家二八春。
闽岭秋深水树凉，原田耕穫岁时忙。无人画得农家乐，雨过青疏白稻香。
不遇知音钟子期，逢人未敢理冰丝。年来忘尽悲风操，空忆伤麟叹凤时。
文溪风物擅清幽，忆过君家溪上头。当日相欢尽童稚，共循修竹濯清流。
两穷相值愁无计，同是开元补阙孙。百世清风于此在，莫将贫悴对人言。
压得檀槽瑟瑟珠，泻时犹有看成无。谁能闲步桃花涧，不向章郎乞一壶。
玉板枯禅羹玉糁，扫花铺作披香毯。邻酤夜户却早关，老圃酒狂乘月撼。
莫言下岭便无难，赚得行人错喜欢。政入万山围子里，一山放出一山拦。
天与清高孰我过，岁寒只合老岩阿。无端自学闲桃杏，只恐情多事亦多。
幽州二月柳堪把，小姬邀客玉河下。莫道酡酥不醉人，频向津楼系白马。
中军高韵拂云霓，世路能将宠辱齐。君去可无离合恨，不应流涕怅睽携。
堂下朱阑小魏红，一枝浓艳占春风。新闻洛下传佳种，未必开时胜旧丛。
树里丛丛荔子湾，石桥流水雪潺潺。江南六月榕荫道，谱入襄阳作砚山。
华裾照地雎阳客，入手当年有春色。家山归梦不须多，岁晚青翰天际识。
秋灯一点映笼纱，好读楞严莫念家。能了诸缘如梦事，世间唯有妙莲花。
相思树上合欢枝，紫凤青鸾共羽仪。肠断秦台吹管客，日西春尽到来迟。
久衰岂是见人时，健忘偏于养性宜。啖饭著衣常苦懒，为谁欲理一团丝。
寒销暄盛同天色，花柳逢春谁不惜。几许人心达久长，光阴知道留难得。
嘉实本从南地产，移栽洛土结成时。逾淮未必全为枳，方信中邦物物宜。
白发荒凉钓渭滨，宅心非是为金鳞。不知丝线长多少，牵掣江山八百春。
故人不惜马虺隤，许我年年一度来。野馆萧条无准拟，与君封殖浪山梅。
愁见群峰云气阴，泥涂溽暑苦难任。逢人莫问何时雨，陌上蹄涔尺许深。
老子瞢腾大化中，支干一字不能通。请君留取谈天口，去访横渠与了翁。
频岁中田苦螟螣，为渠秉畀作丰年。只今鼠子诛求地，巷议街谈一粲然。
海宇空茫念我同，平生交谊古人风。当年管鲍成何事，赢得千秋说霸功。
沧波眇眇太湖边，引领西风为怅然。已会老师忘世事，阿兰那行即真禅。
平生壮志在燕然，投老南征示息肩。鼷鼠发机端可笑，暂休戎马弄潺湲。
投老筼筜幸卜邻，蜗蝇更不累闲身。烟霞已作仙凡隔，洞户蟠桃不计春。
道人受偈自然灯，笔底光芒夜夜腾。诗成十手不供写，凿齿敢对弥天僧。
西出潼关客路迷，一葫芦酒一篇诗。葫芦酒尽兴未尽，坐看春山春尽时。
翩翩不下楚江鸥，水宿风餐得自由。闻道鸾凰上霄汉，亦知惊起却回头。
江草青青江柳新，一双飞燕雨如尘。轻舟短棹少闲客，翠幕红楼多醉人。
芒𪨗年来渐懒穿，闭门日日只高眠。今朝出送张夫子，借得南邻放鸭船。
世间只有情难说，今夜应无不醉人。若向洞庭山下过，暗知浇沥圣姑神。
零落西园万片霞，颠狂呼酒醉邻家。鵔鸃冠上虽簪却，绝世元称隐士花。
永宁开善皆留宿，梦破阶除急雨倾。人道行车定膏泽，我知龙伯念春耕。
玉人鹤骨马龟肠，白日贪晴夜趁凉。谁道飘零大荒远，此间犹是蜀封疆。
春信先寻岭上梅，两年零落待君开。非关使节须重到，自是溪山未遣回。
漠漠胡尘扑面飞，对人举扇障元规。九京羞见青衣帝，犹及刘翔未到时。
此楼此景他州无，山川形势吞三吴。唯凭诗老写奇胜，纵有画笔难工夫。
梦骑白凤上青空，径度银河入月宫。身在广寒香世界，觉来帘外木犀风。
四冢累累岂是仙，避秦安汉道空全。紫芝探处应辛苦，何似腰金食万钱。
诗本无形在窈冥，网罗天地运吟情。有时忽得惊人句，费尽心机做不成。
衣钵老来都唱却，赤条条地更身安。但教留得娘生裤，雪打风吹不解寒。
飓母崩腾海岳移，方当寂寞未来时。高堂广厦人如醉，独有泥沙小草知。
满树和娇烂漫红，万枝丹彩灼春融。何当结作千年实，将示人间造化工。
豹略熊韬冠世姿，双龙腰下剑雄雌。封侯莫讶儒生薄，谈笑曾纡十万师。
何人半醉眼花昏，画出江南烟雨村。满世庾尘遮不得，聊将醉墨洗乾坤。
若道残冬不是春，洗妆那得一枝新。杏园芳洒真憔悴，争似而今敛路尘。
十载芳洲抚白苹，移舟弄水赏青春。当时自倚青春力，不信东风解误人。
凭高一望出氛埃，多少江山眼底开。宇宙无穷双目短，不知何处是天台。
闻说年来贫更甚，生涯和地与锥无。通身是手承谁力，方信常人实若虚。
道眼无尘万景随，沧江秋色入新诗。归时人问江南好，只道君行到自知。
碧油幢下捧新诗，荣贱虽殊共一悲。涕泪满襟君莫怪，甘泉侍从最多时。
夜市千灯照碧云，高楼红袖客纷纷。如今不似时平日，犹自笙歌彻晓闻。
青溪明月碧梧林，一片秋光荡远岑。正好邀欢歌子夜，不堪雪棹入山阴。
阿母桃花方似锦，王孙草色正如烟。不须更向沧溟望，惆怅欢情恰一年。
鸦拂平林雁阵空，黄花行李老秋风。如何一夜江南梦，尽在巴陵细雨中。
行止谁云不自由，一官湖水又扁舟。匡庐五老知君意，不用逢人问去留。
江东遗迹在钱塘，手植庭花满县香。若使当年居显位，海棠今日是甘棠。
一樽移对嵌泉头，三五忘情醉虎邱。浮世风波回首处，十分忙杂九分忧。
高下原从脚板分，江山富贵几般人。吾家子弟官情薄，欲把行藏寿老亲。
歙中右族老云孙，半百年来住鹿门。三日山城好风雪，可能来访浣花村。
空令小妇怨辽阳，只隔风烟一水长。不道天河才咫尺，双星夜夜永相望。
仙子名花品亦奇，沈檀和露湿香肌。风流惹得人千古，何事罗敷老树枝。
莫道雨芽非北苑，须知山脉是东溪。旋烧石鼎供吟笑，容照岩中日未西。
秋杪方攀玉树枝，隔年无计待春晖。自嫌暂作仙城守，不逐莺来共燕飞。
衮衮鱼龙浪气腥，江心何处认中灵。茶边滋味人知少，世上空疑陆羽经。
为米徒劳束带难，当时彭泽便休官。高情曾赋归来句，尽入名园扁署看。
北出城闉天未明，待驱款段趁君行。归时亦欲偕吟醉，寄语林间有落英。
城下骖驔铁骑飞，名王尽著汉臣衣。少年笑解茱萸带，换得胡姬善马归。
飞羽凋零又秭归，卯金馀息孔明知。春秋两字诛千古，不用当年磔操丕。
脱屣行探禹穴灵，万年鸿宝秘丹扃。梅梁窆石空山里，想见虞廷旧典刑。
绛桃不似晓妆红，恩谴多年出汉宫。自惜倾城多薄命，莫教明月照闺中。
黄金六印岂关身，宝藏盈居亦诉贫。不到盖棺终未定，可怜多少过桥人。
一溪春水绿平桥，野老临流酒一瓢。多少新诗吟不就，东风吹雨滴芭蕉。
休论马鬣卧牛形，后拥前堆要有情。自是主人心地好，老天分付不应轻。
一亩闲云独自耕，草庐寂寂诵黄庭。又言辟谷归山后，月夜时闻铁笛声。
今来古往江山老，地尽天穷草木愁。为问大夫能饮否，芙蓉落尽菊花秋。
午夜香销斗帐寒，雪花光满玉楼端。虬池漏水知多少，别殿笙歌久未阑。
从来教法甚分明，几许心迷事不成。弃世比图闲自性，精修道路必长生。
雨湿棠梨水满田，东郊农事正茫然。太平君相调元气，岁岁长占大有年。
日诵千言七岁儿，方员动静早能知。还家更读韩公序，器业他年必大奇。
凤管龙笙咽画楼，玉阑干外月波流。沈沈更鼓欢娱夜，不识人间别样愁。
老鹤高飞入白云，空馀残照管孤坟。清风千古镇长在，见著梅花如见君。
聚景园中芳意换，望湖楼下绿波长。厖眉自识车音美，时有絪缊夹道香。
玉人风味夙相亲，骨法多奇巫峡神。何幸丹青烦右相，坐令虚室四时春。
燄发郎君更不归，故亭萧瑟异当时。玉笙金管浑如梦，只有梅花三四枝。
鸿雁归时水拍天，平冈老木尚依然。借君馀地安渔艇，乞我寒江听雨眠。
白头不死见时清，子女相依解授经。何用生男作鼌错，乃翁一语不曾听。
江湖包笠今闲却，默坐惟翻贝叶文。耳重懒闻时俗事，客来聊荐一瓯云。
白莲池上觅仙踪，曾听攒眉夜夜钟。七十年前灯火地，东寻无路白云封。
世间无物胜深慈，试向天伦自验之。我把声声敲大海，与君相见共庞眉。
春去无踪绿满堤，空移征棹过涟漪。自惊朱墨抽身晚，不及青红倒影时。
作恶情怀是别离，老夫懒作送春诗。东君归去无踪迹，试问垂杨便可知。
三载须寻一状元，难寻却是状元贤。近时横浦梅溪老，方是人中第一仙。
闻道隆庭竹满园，许分苍翠长儿孙。看看冬尽无消息，始信壮周是寓言。
寒江觅得钓鱼船，月影江心月在天。世上不能容此老，画图常看水中仙。
先生弹铗冻吟时，此岂求他一世知。只怨送穷穷不去，元来却不怨工诗。
山北山南处处行，回头六十七清明。如今老去摧颓甚，独坐焚香听水声。
近来何事倦于吟，岂是因吟误却身。此道自来多冷淡，郊寒岛瘦少陵贫。
庭萱入望雁行分，风木仍牵梦里魂。欲尽此情难亦易，夜灯时省白头言。
颓城百雉拥高秋，驱马临风想圣丘。此道门人多未悟，尔来千载判悠悠。
五月南州荔子花，道山杳霭路歧赊。谁将长乐陈生笔，写寄于陵仲子家。
小横欲尽大横来，万壑千岩汹涌开。闻道洞天深几许，紫云深处有楼台。
旋营屋子嵌云山，旧日灵泉气象还。但有过门教歇去，谁云道者少机关。
璧水经年奉宴居，天和袭物自舒徐。凭谁寄谢朱公掞，才向春风坐月馀。
辞廪归来百揆前，人人皆道似神仙。践形又入天关学，广大高明却似天。
秦淮灯接凤凰台，胜会相将盒子开。未暮私将帘半捲，外人知道所欢来。
君家兄弟各能文，季也风流又绝群。万里相逢又相别，落花时节却思君。
废寺乱来为县驿，荒松老柏不生烟。空廊屋漏画僧尽，梁上犹书天宝年。
青山历历树重重，寺在云深第几峰。比屋人家西崦下，夕阳长听讲时钟。
仓卒陈桥事变时，都知不与恐难辞。黄袍不是寻常物，谁信军中偶得之。
老大驱驰亦已劳，移文宁受客嗤嘲。人间多少闲田地，无处令渠著把茅。
小队出郊聊习战，朔风吹雪似催诗。皇天有意诛骄虏，正类元戎破蔡时。
年初十五最风流，新赐云鬟便上头。按罢霓裳归院里，画楼云阁总重修。
二顷无田空好岁，四郊多垒已仍年。遥知壁立书生舍，只有溪藤与麝烟。
三老遗踪在吹台，好风华月为谁来。骚人意会千年上，半醉掀髯坐石苔。
铜鼓冬冬聒耳频，世机纷扰正愁人。官夫又拨民夫辏，剥尽衣衫哭水滨。
一声幽鸟到窗前，白发老僧惊昼眠。走下竹床开两眼，方知屋外有青天。
半瓻冰水一簪梅，的皪寒花数点开。疏影已从灯畔见，暗香时向梦中来。
十分蟾影照人间，一片山河古影寒。惆怅年年今夜月，人生能得几回看。
风雨同床定赋诗，诗中定话苦相思。老僧恨不冲泥过，只恐天晴又别之。
天欲春光一点回，素英先识化工裁。恼人不作铅华态，愿下当年玉镜台。
自北殷忧日夜移，向西言乐古今痴。看来世路同驹隙，何事秋风落雁期。
十分秋色著岩桂，几阵晚凉催井桐。自恨异乡知遇少，一樽相属与谁同。
海山雨过月明时，自是南州一段奇。尘土只今无着处，可怜谁与更题诗。
坐看冰轮碾玉池，夜深欲去更迟迟。广寒宫里谁为伴，特为姮娥住少时。
昔游曾共朱栏语，十换星霜始再来。料得当时楼下水，有情应解作潮回。
两崖奇峭闯差池，玉笋璆文映水湄。若使元章曾一过，不知袍笏拜多时。
古木修篁绝世间，越王台殿作仙坛。白羊常在玉虚远，玄鹤不来金井寒。
冰澌半解波先绿，柳叶未生条已黄。四海澄清天子孝，朝回日奉万年觞。
门外长松可十围，松根下有茯苓肥。一双啼鸟忽飞去，却是老僧来挂衣。
深谷松云护结庐，万山回合径盘纡。道人已悟青牛诀，别有玄亭自著书。
久戍临洮报未归，箧香销尽别时衣。身轻愿比兰阶蝶，万里还寻塞草飞。
一藜屈折入高秋，惆怅天门万里头。世路转看无直处，黄州以后有儋州。
太极生人人会谈，但能知二不知三。谁将拈出三中一，还与濂溪老子参。
所长之人虽在外，敬之之道自中推。可怜告子灰心久，礼物昏迷不自知。
臣心百折类抽丝，欲写丹心退食时。那得朝廊千万丈，代将牙笏为书思。
别酒同倾九日前，谁知此别即千年。疏香阁外黄昏雨，点点苔痕尽黯然。
昔年我寓龙潭上，大醉高声呼老龙。今日归来听雷处，老龙来笑我龙钟。
大熟仍教得大晴，今年又是一升平。升平不在箫韶里，只在诸村打稻声。
少年多难复遭忧，自昔王孙故倦游。愁见清明归未得，小山风雨想天愁。
千丈秋岩锦十层，去年著屐忆同登。只兹一点清闲事，除却先生便不能。
我乏君家玉印材，强寻厄木倩君开。无盐恐有遭逢处，也道曾将刻画来。
石浅沙平流水寒，水边斜插一渔竿。江南客见生乡思，道似严陵七里滩。
登进英才追庆历，开延正论踵咸平。朝廷有道长如此，拜赐宫衣信是荣。
痴顽老子老无能，游惰农夫酒肉僧。闭著庵门终日睡，任人来唤不曾应。
辊底怒涛千丈雪，转空明月一天秋。赠行莫道□□窖，历历君家拄杖头。
一双琅玕势千尺，满壁清风动幽室。坡翁老可不复见，梦入筼筜秋瑟瑟。
撒麻亭馆隐云间，阅尽凡人多少闲。我亦欲闲闲未得，不如知止鸟绵蛮。
径尺规圆比雪霜，昔人何事恨秋凉。珍藏箧笥未为失，更有明年夏日长。
双林东望有幽栖，苦竹丛中谢豹啼。可是主人曾问世，不言桃李已成蹊。
瓦沟残雪滴春风，剩水残山淡蔼中。禽鸟不知人意老，数声啼落野梅红。
棫朴云何不作人，常从妙处运天斤。年来袖却朝元手，满院奇花色色真。
方恐狱中桃树出，忽闻枯木却生烟。褚祥为郡曾如此，却恐当时是偶然。
昔年曾趁海门潮，独向龙宫吊寂寥。衬席寒风不成梦，老蛟一夜献琼瑶。
惯饵千年石上蒲，旋收松露写阴符。三元甲子须臾事，瘖虎还闻作魅呼。
税薄刑清见盛时，民安田里俗熙熙。欲求上古无为治，仁孝君王自足师。
宦游终日马蹄忙，偶见梅花忆故乡。春酒熟时归未得，一樽谁与进高堂。
几钱典质乐毅论，十鼓尚阙周宣诗。响急黄楼须彻夜，碑埋岘首岂无时。
相逢正好共看山，底事匆匆便欲还。今日乍晴山更好，可能伴我片时闲。
利前害后两相咻，世计催人可自由。倚棹长江看暑月，野夫乘兴欲西游。
世故相逢各未闲，百年多在别离间。昨夜秋风今夜雨，不知何处入空山。
三处分携跨两年，浮云生计本悠然。江山胜地端相待，大有东南未尽缘。
辕门遗爱满幽燕，不见胡尘十六年。谁把旌麾移岭表，黄童白叟哭天边。
荷已无花柳欲陈，秋风飒飒水粼粼。湖山惨淡西施老，细看终于胜丑人。
两山合秀水流中，茅屋相忘松竹丛。时节往来容易事，菜汤艾酒一家风。
数日候风风不来，今朝江上蒲帆开。推蓬一笑楚天碧，五老相见高崔嵬。
并辔春风禁籞游，外间底事上心头。骑驴后日嘉陵道，料得君王始欲愁。
赤悃曾披白日前，肯将然诺负初年。臣心一块孤忠铁，誓与新朝不共天。
经年游宦叹离群，相见提携数候门。一笑相看即无事，径须归办酒盈樽。
击棹东行恨转赊，江流徒自促年华。因思戎马征随急，减却沧州几钓槎。
一春檐溜不曾停，滴破空阶藓晕青。便是儿时对床雨，绝怜老大不同听。
东皇收拾春归去，独遣酴醾殿后尘。怜我寒窗赋愁寂，时看玉面送残春。
刚道故乡如许好，其如游子不归何。自从五柳先生死，空染千山泪血多。
朔方辽海怀恩信，日本安南识姓名。盖世勋庸仍不伐，循循裘带一书生。
老奸屏气不敢出，雅俗雍容歌乐康。五日京兆何足数，三年子产转难忘。
平林环翠如山立，野水涵空似镜开。道上人家多美竹，欲行未去更徘徊。
再厌承明鬓未苍，翩翩浊世有张郎。生前无地容他酒，一死翻然侠骨香。
李白当年号谪仙，西禦夜郎到日边。自古娥眉多贾妒，直须秀句与人传。
局面年来竟未安，一番下著一番难。祇今黑白无分别，输与傍人袖手观。
风鼓空林雪蔽山，身如铁石不知寒。尘埃岂是相随物，付与溪流出世间。
数株烟柳绿毵毵，两岸青山起暮岚。多少天涯未归客，却从画里看江南。
薄帷孤枕不成眠，一失清光便隔年。为语素娥长好在，莫教三五背人圆。
曾见升坛落发时，伽黎衣冷影离离。少年同队修禅者，秋水莲中玉一枝。
姑射真人自少群，要亲高节许交君。一台二妙逢清赏，甘逊佳名得致荣。
小队旌旗半道归，松阴缓策揽清晖。女郎未觉褰帷过，笑语相教着嫁衣。
老矣重来作此游，春波依旧绿如油。颓垣三尺苔痕古，认得徐娘卖酒楼。
老无牙齿语音讹，断简残编缺字多。不赖闺中贤弱息，帝王典则竟消磨。
老年归思不堪行，苦忆江城万里程。须写绿醅三百盏，恐添白发数千茎。
山水光中寄一枝，琴尊尽日每相随。太平老去身何恨，只隔明年便乱离。
浪占虚名不切身，机云世故解磨人。情知老态难遮掩，匣了菱花懒拂尘。
莫道秋光不入时，寒芳满径露盈枝。平生自有中黄色，肯愧陶潜五字诗。
几年归梦水云间，猿鹤重寻已厚颜。惭愧君恩犹窃禄，官衔新带武夷山。
紫蕊丛开未到家，却教游客赏繁华。始知年少求名处，满眼空中别有花。
水阁凉亭饮宴时，遥看葛岭亦伤悲。歌童舞女今何在，一带枯桩立鹭鸶。
羽人绛节自云中，四百峰头访葛洪。他年天柱如相见，玄鹤飘飖舞碧空。
万事无如退步人，孤云野鹤自由身。松门十里时来往，笑揖峰头月一轮。
两龄失恃汝何知，哭向桐棺索乳时。万里将来孩抱物，何人见尔不生悲。
竹里巧传幽鸟语，月台高视客星移。乡园何幸立分鼎，鸣鼓铿钟乐圣时。
世间好事一百一，春日丽辰三月三。此地故人还故国，他时江北望江南。
尘土装怀不可论，伤心夏凊与冬温。西风南涧萧萧竹，犹有范翁时到门。
台岭名将方丈齐，当年曾说二仙迷。无人再得洞中信，空有桃花落剡溪。
扶老相邀到陇头，麦苗如洗未全抽。愿天不雨只一月，聊慰艰辛望半收。
相如元自倦为郎，五马双鞬也不妨。闻道枚皋方献赋，可烦含笔待长杨。
秋水才深四五尺，扁舟斗转疾于飞。可怜物色阻携手，正是归时君不归。
春山合碧映春泉，今日寻梅忆去年。阴径谁知藏造化，晴花一树锁寒烟。
老觉为官百不宜，故人虽在鬓如丝。遥知再踏同游地，更想汪饶曳杖时。
云际屏风岭最尊，松杉一路夹天门。当时更有梅花树，十里天香接御园。
壮游初到郑公乡，与子吟哦古佛旁。老去同时人死尽，那知来此话僧房。
白草寒烟没烧痕，鸬鹚飞处有柴门。直河莫道无关束，一曲河流抱几村。
今日韶光满九旬，浮生又了一年春。莫言虚度浑无补，学得先生句法新。
十年风搅海波翻，未报穹庐气踊山。且把毛锥觑天巧，异时方叔要威蛮。
平地何年生怪石，天教隐者作渔隈。莫言昔日磻溪事，恐被山灵发笑咍。
繁烟猛雾作阴时，江色山光晚正奇。莫怪断桥无渡者，幽人踪迹恐人知。
蔬饭藜床破衲衣，经年兀兀槿花篱。与君聚散若云雨，君问归期未有期。
金𫔇刮膜妙通灵，从此昏花不再生。闻道向来昏醉眼，而今黑白尽分明。
我醉君歌兴洒然，不知花影坐中迁。须教酩酊同今日，那许萧条似去年。
水面浮沈聊自适，人心得丧便相疑。徘徊听我樽前唱，莫道机忘了不知。
圣皇钦翼孝心存，宫合深沉母道尊。初庆新阳生嶰律，又闻清跸过尧门。
渔郎艇子入重湖，老眼殷勤看著渠。看去看来成怪事，化为独雁立横芦。
老夫粥后惟耽睡，灰暖香浓百念消。不学朱门贵公子，鸭炉烟里逞风标。
碧纱窗下水沈烟，香入薰炉禁火天。最是一年春好处，绿杨高映画秋千。
道人画龙龙绝奇，何处人间曾见之。上京清暑朝初退，太液池边看雨时。
不惮风霜道阻修，一瓶一钵少迟留。稽山未可轻归去，浮石精蓝况旧游。
谁家园里一声莺，啼向春风似有情。惊起少年游冶兴，插花沽酒醉清明。
羸骖破帽约轻寒，破费春风半日闲。一事无成年四十，又随花柳过东山。
山房书篆自磨丹，溪月还来照碧潭。鼎惧神奸暗持去，道人聊保一枝安。
聚如浮沫散如云，聚不相将散不分。入郭当时君是我，归山今日我非君。
晓来玉露浥香腮，雪态云裳妙剪裁。不比世情随冷暖，此花端为老人开。
元末英雄角逐时，真龙犹未出天池。诸艰历尽天方授，一起时将大难夷。
访仙台上石崔嵬，人道餐霞去不回。果向深山更深处，温良何故进丹来。
鹰熊听涧古来难，飞走藏名戏笔端。堪笑阴陵迷失道，当年枉怒沐猴冠。
茅亭自得陶公笔，尽日光芒动白虹。山泽不烦通地气，片云时起墨花中。
晴山今日是归期，正值橙黄橘绿时。囊箧不论羞涩否，示儿聊仅百篇诗。
秘府图书阅半交，故园松菊可全抛。何时更约开新社，与子山中共结茅。
彤云黯淡酿天寒，却向江头理钓船。雪打蓬窗眠不著，声声时送到吟边。
受降城外草芊芊，曾记嫖姚北伐年。不见燕然铭塞上，汉家天子重安边。
翥粉昂丹笔有神，道人无梦到鸡群。何时醉拊苍髯客，唤起茅山万里云。
何年彭泽赋归来，未少柴桑酒百杯。蓝舆诸生今又至，不知西去几时回。
风急云惊雨不成，觉来仙梦甚分明。当时苦恨银屏影，遮隔仙姬秪听声。
林下提壶招客醉，溪边杜宇劝人归。可怜白酒青山在，不醉不归多少非。
佳客乘闲访隐居，旋沽村酒鲙溪鱼。灯前忽忆十年事，留宿壶山夜读书。
过尽关山到水村，衾裯犹讶四时温。朔风凛凛催飞雪，似与幽人洗瘴痕。
纤钩时得小溪鱼，饱卧花阴兴有馀。自是鼠嫌贫不到，莫惭尸素在吾庐。
谁云蜀道上天难，险栈排云彻万山。我愧于时无所补，十年三出剑门关。
催花初过社公雨，对酒喜烹溪友鱼。尽道乱山穷绝处，年华未觉异吾庐。
春草秋风老此身，一瓢长醉任家贫。醒来还爱浮萍草，漂寄官河不属人。
报道君乘六月潮，在齐端可比闻韶。探汤剧暑不易度，应喜南云瞻玉霄。
是则看花要及时，看花到实不妨迟。前贤亦有留佳句，绿叶成阴子满枝。
硎谷冬瓜幸未生，尚堪松下抱遗经。春秋断烂无人读，一点寒灯老眼青。
黄绢外孙翻得罪，华颠故老莫相嗤。连州万里无亲戚，旧识唯应有荔枝。
年过二十工书法，往往挥毫逼古人。身被君恩无一岁，可怜埋玉楚江滨。
六供菖阳气味真，还教绳墨百年身。幅巾清脱山风外，都等离骚说众人。
四时甘味著边头，百斛船中酒拍浮。但得有钱能办此，何须左顾羡馀不。
开及梅花未发时，那愁三弄有桓伊。何时栗里东篱下，冷蕊寒英伴酒卮。
日日青山劝我归，明朝为尔定归期。宵残展转不成寐，却悔当年下钓矶。
柳色江头五马嘶，半醒半醉下楼时。春红欲瘦临妆镜，试写纤纤却月眉。
十年不上读书楼，天上归来访旧游。却喜琴书今有托，莫年从此得优游。
岐路尘埃满发丝，坐怜沙柳绿参差。停舟奉笔延佳兴，不道林郎亦爱诗。
博士当年教玉筝，六宫谁敢斗新声。如今旧曲无心理，宝柱一行秋雁横。
有诗有酒有高歌，春色年年奈我何。试问羲和能驻否，不劳频借鲁阳戈。
世间夫妇似君臣，门外天涯语是真。一曲琵琶皆掩涕，无人传与买茶人。
诗成跬步遣长须，江隔邮筒已自疏。相望六年无一字，故人何计慰穷涂。
百年俎豆水云间，万里虹桥指顾还。节义今传余阙庙，何人解忆古厓山。
谁云学宦不同源，人镜风流百世存。想见当年临案牍，必无书限误成根。
少年刻志好临池，老去方知大是痴。今日开奁聊一笑，暂时把玩似当时。
凡庸弱质感天仙，欢合交情仅一年。十载为期专在念，莫忘历历枕前言。
治道巍巍本易成，狂言安得略施行。太平事业人皆见，不计封伦死与生。
昔年此地著书人，诗骨成尘草木深。突兀眼前僧结屋，塔铃风里替君吟。
见说当年此极边，芊芊白草已连天。凭君莫话沧桑事，只恐愁多石也穿。
未及归来且胜游，忽闻庭木已经秋。罗源三十年遗爱，今作还山一日愁。
问道山僧谁是主，山僧指点空中取。空中无相亦无色，龙过山头行暮雨。
道人欲筑希夷室，自向身中炼火丹。何日朝元游绛阙，九霄回首月华寒。
垆香烧罢欲黄昏，风雨潇潇懒闭门。听得疏钟林后发，上方道士正朝元。
涧水桃花路易迷，不同人世下成蹊。自从重入山中去，烟雨深深锁旧溪。
谁见当年长发须，变成龙虎卧交衢。虽然拥肿无人问，投老犹堪作大夫。
归鞍常苦夕阳催，小憩聊分饮胙杯。万一得年如小父，尚堪十度扫松来。
浩荡经纶志已行，北山归老思冥冥。可妨渡水穿云客，拄杖芒鞋到户庭。
金沙安敢齿酴醾，白白红红间却宜。但是篱边多种取，他年步障要相随。
亡国降臣固位难，痴顽老子几朝官。朝梁暮晋浑闲事，更舍残骸与契丹。
海内名人尽望渠，岂知意广却才疏。老来只愿儿痴钝，解种先畴读父书。
柔橹轻飞过别滩，老夫吹帽受风寒。江流屈曲如蛇转，赢得青林四面看。
尘埃奔走尚飘蓬，想听庵头老柏风。会向天阶乞衰晚，住庵长作主人翁。
草茂水长蛙群鸣，涯深路坏人断行。故侯老退守瓜垄，翠蔓黄花偏眼明。
桃李阴阴六万家，下居民不识官衙。甘棠喜有千年政，美玉终无一点瑕。
长安多病无生计，药铺医人乱索钱。欲得定知身上事，凭君为算小行年。
空林长日自敲訇，一扫千章蠹尽清。闻道柏台乌更好，不知何事但吞声。
功名谁复汉嫖姚，壮士逢时岂惮劳。半夜飞来看宝剑，此身端许掷鸿毛。
宝瑟金樽忆昔游，阖闾城下月当楼。年随燕燕莺莺度，人对风风雨雨愁。
傍母群雏记往年，粒呼虫与自相怜。一从锢养金笼里，骨肉相看不似前。
珍重江南好事家，老将种莳作生涯。似怜寂寞书斋里，折赠盈篮栗玉花。
腊时得雪喜重重，春到而今雨又通。麦自十分堪指拟，更当力穑顺年丰。
雨打荒篱豆荚垂，柴门未启立多时。客来自掘蹲鸱煮，旋拾枯松三数枝。
万朵芙蓉一抹烟，蒸云酿雨逗前川。窗外老梅香绽玉，溪边枯柳絮装绵。
日照黄金宝殿开，雕阑玉砌拥层台。一时侍卫回身立，天步将临玉斧来。
云捧楼台切绛霄，太平天子未央朝。帝家春色年年好，万寿觞前奏九韶。
九畹新成古井田，滋兰又似赋骚年。不如无界还无数，雨露茫然太古天。
又过前溪访梵宫，人言此与老庄同。是同是异谁知得，拟问山前无极翁。
棐几清疏无俗物，图书杂沓有仙言。晚来静倚南轩下，始识山林道味尊。
尽道隋亡为此河，至今千里赖通波。若无水殿龙舟事，共禹论功不较多。
夭艳迎人意欲迷，不言正是怨深时。愁肠百端不堪续，惆怅年年开向谁。
二载岩耕事秫田，秋成犹恨不逢年。瓮头春色俱无赖，比舍难教吏部眠。
溪风袅袅素涛翻，兀坐书帷怯悄寒。老去见春如梦寐，此心底用倩人安。
扬州云气郁佳哉，百虑方横吉语来。却看诗书安隐在，竹篱阴里得时开。
躞蹀宛驹齿未齐，𪭢金喷玉向风嘶。来时欲尽金河道，猎猎轻风在碧蹄。
伛偻山夫发似丝，松间石上坐多时。瓢饮不曾看酒肆，世人空笑亦何为。
枯藤垂溪水已消，溪水溅溅石间乱。潭静鸟呼人渡时，鸟惊人语来还散。
过情君勿许迁除，屈指吾年六十馀。晚景固犹多暇日，全工仅可了残书。
长乐疏钟常送月，灵和垂柳只从风。还知天上人难老，颜色年年不减红。
游山不合作前期，便被山灵圣得知。只等五更倾一雨，三更犹是月明时。
都将隆隼作宽仁，独悟斯人竟少恩。况复主家仇亦雪，拂衣来叩赤松门。
人间踏地有风波，归老山林莫问他。身是我船心是柁，早寻岸泊奈侬何。
平时觞咏妨生理，此去狂疏托上官。但使推敲贷冲节，不烦排日报平安。
闵雨才宽又畏风，从朝愁到夕阳舂。谁教官到二千石，不学当年邴曼容。
龙岩戏墨作横枝，韵胜何妨不入时。黑雾玄霜遮缟袂，玉妃谪堕畏人知。
醉约金山看海流，兴飞江汉忽西游。龙沙月色年年满，独照匡庐万仞秋。
湖漘枕带三百寺，二时钟鼓惊鱼龙。祇应天下有此景，人间虽有难与同。
逐客当年出帝乡，不容踪迹到黄堂。苍崖屐齿今安在，公独怀思未忍忘。
吾心宇宙有同然，却道金溪是学禅。不是先生勤指点，谁令吾道日中天。
空里情知不著花，逢场将病当生涯。蒲团软暖无时节，夜听蚊雷晓听鸦。
夕阳疏苇暮江湄，秋色萧萧动客思。自侍严君领州去，岂同骚客梦边时。
遭逢此日还此时，一觞一咏谁相知。半筵凉月自宾主，不管鸣蝉高树枝。
鸟啄灵雏恋落晖，村情山趣顿忘机。丹成道士过门数，叶尽寒猿下岭稀。
老人今年八十几，口中零落残牙齿。天阴伛偻带嗽行，犹向岩前种松子。
闭门花落又春深，白纻歌残对晚斟。惆怅年来心绪恶，一庭烟草绿沉沉。
四朝天子寄安危，寡妇孤儿岂忍欺。见说五湖扛鼎日，又胜三马食槽时。
僧寺借经便大字，邻墙唤酒及新𥬠。三年于此得其理，一饱已还非所求。
遮莫邻家酒已无，教儿更往远村沽。老夫强健如平日，醉过三更不要扶。
偶引群仙到世间，熏风殿里醉华筵。等闲贪赏不归去，愁杀韦郎一觉眠。
陶山松柏已成阴，地阔天高不可寻。二十年中儿又女，人间独自有伤心。
短翼含风薄似秋，一声声带夕阳愁。年年古柳官塘路，催得行人白尽头。
说道疏时元是密，偶于忙处得寻闲。宿愁复岭重山外，新趣清风明月闲。
一烛从风到奈何，二年衾枕逐流波。虽知不得公然泪，时泣阑干恨更多。
小小柴门傍竹开，幽深不惯有人来。颇嫌老鹤无情思，啄损庭前一径苔。
一木为桥渡断溪，山风水气冷凄凄。千年古庙苍崖下，万里河流正在西。
摇落山川树影稀，陇云时逐雁南飞。苦无渌酒酬佳节，犹有黄花媚夕晖。
土木征亡有范安，紫芝崖下葬衣冠。游人解说当年事，不比寻尝近侍官。
履历江湖鬓已丝，旧游凋谢少新知。愁来旅馆篝灯夕，正值芭蕉雨到时。
抛却长竿卷却丝，手携蓑笠献新诗。果然月照池如镜，不是渔人下钓时。
坤元布气本无私，载物功深世不知。天上春回椒殿暖，春风才入万年枝。
天造西湖锦绣堆，柳边渔父小篷开。能言景定年间事，公主鸾箫锦棹来。
一径萦纡夹粉墙，向来台馆化僧房。周遭老木依然在，曾见刘家伪帝王。
兰溪章子多诗别，得见平生祝器之。衰老不知言语费，逢人信口话庖羲。
玉湖流水清且闲，中有浮玉之名山。千帆过尽莫天碧，惟见白云时往还。
白日悠悠喜意平，梦中历历觉魂清。觉时不落晨鸡后，静待天窗一点明。
阁在青围翠绕中，何时我辈略支筇。亦闻佳处无多子，只有千峰与万峰。
不放残年却到家，衔杯懒更问生涯。河堤往往人相送，一曲晴川隔蓼花。
今年年丰谷差贱，白米应饥翳桑夫。飞蝗是处有遗孽，未省腊前能雪无。
三间书屋年年在，一点禅灯夜夜明。门外青苗浑不见，半山松竹自秋声。
纸影依微墨色明，颠翁气骨尚峥嵘。家家门户春风到，此草从来不世情。
不须乐府说无愁，不用尊前著杜秋。已把宦情同嚼蜡，更将世事等藏钩。
南浦东冈二月时，物华撩我有新诗。含风鸭绿粼粼起，弄日鹅黄袅袅垂。
空家不解死生由，妄说轮回乱大猷。不有天民先觉老，孰开我后继前修。
贺州贺雨句如何，不减夔州梦得歌。更有一犁江上曲，它年传诵出金坡。
人谁安逸浪中鱼，事费经营网上蛛。记得去年生日酒，去年无此白髭须。
凌烟高阁逼崔嵬，芜没千年不再开。何似溪山长不改，小舟时载月明来。
花气薰人欲破禅，心情其实过中年。春来诗思何所似，八节滩头上水船。
结草依山名定慧，于此冥心第一义。垆香深炷席帘垂，老僧不见庵外事。
南海英魂叫不醒，旧题重展墨香凝。当时京洛花无主，犹有春风寄广陵。
姚宋云亡言路塞，虢秦徼宠祸机深。平时笑指胡奴腹，信道是中惟赤心。
萝衣袅袅带凉风，人道秋空岂是空。白日不知天上事，众星环拱紫微宫。
一敬由来入道门，须臾不在便非仁。直须认取惺惺法，莫作回头错应人。
冰鉴当年重德公，近来何事大冬烘。人间未必无王佐，却认长蛇是卧龙。
早岁先登秦女峰，腰垂绿发玉为容。不知甲子真多少，问取前溪偃盖松。
浩浩天潢水一沦，漱流吾爱洗心人。濯缨堪笑歌童子，不道沧浪怕涴尘。
神遇圮桥岂偶然，君臣契合亦千年。不逢龙准真明主，三杰何人解识贤。
昨夜送人为太守，今朝不记是何年。归来一粟庵中坐，水在瓶中月在天。
梨花澹澹柳丝丝，午梦醒来半醉时。门外红尘三百丈，至人高卧看陶诗。
汉宫愁绝冷𧹬𧹛，一蘸刘郎两鬓丝。甲帐夜寒银烛冷，六铢云帔独来时。
莫为春归怨子规，百花开尽是飞时。算来只是东君罪，不合当时着力吹。
重重桃李县衙深，更对清流与碧岑。自是日长民事少，一帘花影伴鸣琴。
太真欲泣君王羞，一枝带雨春梢头。年来乐府不栽种，淡月青烟无处求。
湘江岸口黄陵庙，苦竹丛低雨气昏。相唤相呼泥滑滑，长途多少客销魂。
酒恶频频嗅素馨，满天风雨晚凉生。岩花乱落无一点，谷鸟时闻啼数声。
连旬风雨梦林泉，茅舍斜连竹树边。晓起分明向人说，几时江上买归船。
绿阴传酒看分秧，曲水萦回送羽觞。画里兰亭诗七月，一时流咏遍江乡。
几年汶上约同游，拟为莲峰别置楼。今日凤皇池畔客，五千仞雪不回头。
耻将衰晚竞青春，强把圆波拂晓尘。自笑年来须鬓白，王昭不解作官人。
两洲相对五丈许，十里湾湾下湖水。借问舟人谁所为，年年水落长如此。
为爱周园好竹枝，莫因风雨恨低垂。岁寒但保冰霜操，会有凌霄拂汉时。
拥褐藏名无定踪，流沙千里度衰容。传得南宗心地后，此身应便老双峰。
也须插柳记巡年，东巡西民望眼穿。丹心自照清江水，却笑山阴爱一钱。
平壤城北路偏赊，满目烟波日又斜。且向尊前惜欢笑，马头开遍海棠花。
莫将朝市笑山林，一刻清和抵万金。学到坐忘遗照处，世间何物更关心。
尊酒离愁惨不挥，平沙立望断蓬飞。当年游侠倾燕市，老向江东作布衣。
早莺啼滑知寒薄，午马休迟觉昼长。四海欢康几务暇，箫韶时奉万年觞。
水边篱落影疏疏，一见风姿意豁如。驿使莫嫌时节晚，少留春半作春初。
卷甲归来马伏波，早年兵法鬓毛皤。云埋铜柱雷轰折，六字题诗尚不磨。
彩缕谁云能续命，玉奁空自锁遗香。白头旧监悲时节，珠合无人夏日长。
阅破浮生九十年，从来三乐得天全。情知不是尘中客，兀坐横琴答圣贤。
青山花外旖旎日，秋水桥边寂历僧。眼勘百年天地里，闲来此处几人曾。
翩翩红叶舞霜秋，紫禁人闲约胜游。手把金英思泛酒，登高还上去年楼。
初出银蟾遍大千，尖时圆相尚依然。只今笑语垂杨下，多少清光在目前。
池南柳色未全黄，池北萱芽尚带霜。老去寻春不嫌早，春深留与少年郎。
绿发纷纷满道冠，高风吹我一襟寒。看山想有云台集，得句应胜得好官。
兹游闲适实清奇，恍对柯山一局棋。兴尽相呼下山去，归途犹趁日西时。
只把丝纶当酒金，世间万事不关心。月移篷影醒未醒，人在芦花深更深。
人间几日变桑田，谁识神仙洞里天。短促虽知有殊异，且须欢醉在生前。
两山分处水横流，渡水登山趣更幽。却忆当年谢康乐，等闲羁束为封侯。
五月榴花照午时，三年知汝忆亲闱。小笺写赋随香到，信是今年已庶几。
常忆当年武肃王，金婆店里月华光。山中十月桃应熟，未荐仙人不敢尝。
造物那能恼我曹，软红尘里漫徒劳。是中却有商量处，且道青原几许高。
床头堆积是书篇，晨起朱霞映篆烟。晚兴偶移溪上屐，冻梅含雪报新年。
煌煌银烛照良宵，乐此升平荷圣朝。门户恍思前甲子，肃然世泽感迢遥。
两道翠阴迎骑合，四围清气逼人来。林端有路云千级，物外忘机酒一杯。
昭亭山下宛溪头，杨柳芙蓉岸岸秋。总是旧时迎送处，梦魂犹逐故人舟。
风流谁似大冯君，犹念寒毡郑广文。今夕淮南还赋别，桑乾归雁几时闻。
荆吴中隔万山遥，那得相逢话寂寥。长忆梅花好时节，访君船泊古枫桥。
闻说仙人去采真，山中草木几回春。开元堂上重来客，犹是当年问道人。
十里飞花送酒卮，六桥儿女蹋春词。无人会得渔翁意，独立晴湖照影时。
兰在深林亦自馨，岂因风雨阻鸡鸣。由来君子须谋道，不为时人有重轻。
踏遍春山酒未醒，晚凉还上水边亭。小童莫唤登舟去，溪雨来时正好听。
前村昨夜雪晴时，春到寒花第一枝。错认孤山小桥路，月移疏影鹤归迟。
石蓝开尽红著地，瓜蔓半枯黄倒垂。坐看一夜芳意歇，风霜即是蚤寒时。
人家星散水中央，十里芹羹菰饭香。想得薰风端午后，荷花世界柳丝乡。
良朋难合易参差，处独频频入梦思。岁晚得君相料理，老怀磊落更谁知。
蜗牛角上争何事，石火光中寄此身。随富随贫且欢乐，不开口笑是痴人。
松身伛偻文人同，怪石还如一老公。手把素书人尚少，未应频作浣花翁。
江梅珍重雪衣裳，薄相红梅学杏装。渠独小参黄面老，额间艳艳发金光。
芙蓉擎露出轻清，不用研朱碎点经。最笑仙人知我浅，时来教取读黄庭。
满眼西风忆故庐，亲朋音问久相疏。年年江上无情雁，只带秋来不带书。
洛陈花骨巧裁诗，曾把梅篇为玉墀。未说他年调鼎事，只今身已凤凰池。
江南苦竹生甘笋，春社雷惊出土长。扶病欲来参玉版，道人晓起赠双筐。
江左何时见王谢，风流且对竹间梅。最怜飞雪苍苔上，时有珍禽蹴地来。
人世沧桑几度迁，金仙遗像尚依然。良工铸范知何代，老衲犹称汉晋年。
绿阴深处石桥横，才入山门意便清。林下一僧无个事，时来倚树听泉声。
英英奇节东州彦，凛凛清风南浦豪。更有馀干饶有道，建安堂上聚三高。
种竹元非辟世人，竹环人境似山村。苍苔满径客稀到，云锁闲堂鹤护门。
醉老名庵晦叔为，庵中长是醉淋漓。扶头未得日过午，门外万端俱不知。
孟轲荀况与杨雄，代异言殊道一同。夫子文章天未丧，又于隋世产王通。
流乱轻丝不自持，依依最是嫩条时。春来几日犹无力，叶叶吹开未作眉。
箧中每阅所藏书，长忆潇湘九宛馀。一别十年身尚健，恨无飞羽过匡庐。
廉耻风移士节隳，壸仪犹足正民彝。世情无限伤心地，惆怅琵琶掩面时。
贺老祠堂枕鉴湖，霓裳羽化宅荒芜。无人更问君王觅，转使高风千载孤。
御沟春水绕闲坊，信马归来傍短墙。幽榭名园临紫陌，晚风时带牡丹香。
花柳东风淑气新，巧音流丽弄芳春。禽中蜡觜犹堪听，世上应多蜜口人。
清香冷艳偏多处，猛雨狂风未有前。赏意正浓红日坠，如何既去遂经年。
纷纷名利逐波移，半为登临一强时。认得小金真色相，绿阴亭下卧云师。
落日青山凝紫烟，秋风残叶雁来天。五湖多少玻璃水，处处堪留载鹤船。
辟廱泮水旧先生，十五馀年经自横。今日传闻试多士，尚疑身复任权衡。
多谢西风护绿漪，不教一点动琉璃。并留杨柳春时叶，总向琉璃四面垂。
道人劝饮鸡苏水，童子能煎莺粟汤。暂借藤床与瓦枕，莫教辜负竹风凉。
肺病寒窗卧绿纱，竹床支枕诵南华。不知湖上秋多少，帘外芙蓉尽落花。
武夷山翁今已仙，此书留与学长年。丹砂夜就龙虎鼎，后之读者心应然。
云惹低空不更飞，班班红叶欲辞枝。秋光未老仍微暖，恰似梅花结子时。
蝴蝶深深浅浅黄，被春恼得一般狂。打团飞入菜花去，自信世间无别香。
悲风吹地日无光，道是贤王旧战场。君子不留猿鹤在，萧萧白骨总闻香。
一饱祇期与众同，残年自分乐溪中。此心久为云留住，犹梦持笺入帝宫。
经书上卿曰刘子，史称三老为董公。赵章泉自号晏叟，朱先生一字遁翁。
盱豫悔成缘悔迟，往蹇来反又何疑。鸡鸣一念清如水，正是籧篨可俯时。
秦中驩喜迎吾祖，知道官家不用兵。今日曾孙何所负，华山芋蓣自多情。
嫁得萧郎不恋家，几年流落在天涯。满怀多少伤春事，嫌杀门前叫卖花。
扰扰厅前走羸瘵，中有老人扶杖拜。天公霹雳耳不闻，犹为子孙争地界。
初三新月见如期，重九黄花又及时。俱是人间称心事，典衣一醉更何疑。
雨底含愁雪里芳，琉璃叶映小何郎。世人竞重熏笼锦，子素何曾怯瑞香。
膝上已无三尺桐，门前更少两株柳。唯有庭芜似野风，告留且伴东皋叟。
阳乌黯黯映山平，阴兔微微光渐生。戍楼往往云间没，烽火时时碛里明。
祖母欢分一味甘，时时枣栗满花篮。殷勤剪发为双髴，更与炎洲翡翠簪。
清如野鹤有仙骨，闲似片云无俗情。试问老人那得病，定应金粟是前生。
绕堤杨柳轻风里，隔水楼台细雨中。酒放半醺重九后，此时情味更无穷。
茫茫天地老洪崖，太朴何年此凿开。一派灵源流不尽，教人疑是九天来。
万点华星续续来，宫门未放玉■开。忍寒少待晨光透，不住催班引上台。
山深风露易凄清，树老于人若有情。万里好秋寻不见，一花香处便分明。
病与西湖绝半年，一春长费买花钱。诗怀自笑多尘土，犹恐春阴咽管弦。
幕中从事最能诗，恐是当年杜牧之。渠为秋娘方觅句，莫将公事恼痴儿。
东里何如西墅清，广庭深巷足闲行。近栽杨柳高于屋，况复新来少送迎。
自炷芳萧读道书，玄文豁落走龙鱼。松梢露色挂北斗，一夜风前学步虚。
劳师指示安心法，欲觅心安总未能。夜半披衣时自起，一庭残月浸觚棱。
人言道院属江西，古一真人卧水湄。可是瑞莲花叶大，载他书册泛涟漪。
见说三声巴峡深，此时行者尽沾襟。端州江口连云处，始信哀猿伤客心。
两泉水出更温泉，这里原无一二三。欲识当年参字意，行人浴罢试求参。
竹西桑柘暮鸦盘，特地霜风满倦颜。不用使君相料理，都缘尘土少青山。
纷纷年少论交情，谁似君家两弟兄。心事乍同今夜月，别离难得向人明。
忆昔初乘上峡船，雪滩云岫过联翩。匆匆不暇寻高隐，遗恨于今四十年。
旧说螟蛉逢蜾蠃，异时胡蝶梦庄周。世间物化浑如梦，梦里惺惺却自由。
道真沉溺九流浑，独溯颓波讨得源。岁晚强颜天禄阁，祇将奇字与人言。
道逢山客束荆薪，口眼睢盱略似人。试问村名瞠不语，剨然长啸上嶙峋。
三月杨花满御沟，可怜春色亦东流。行人不用多惆怅，鹈渼年年唤白头。
华屋生知世胄荣，谁教天付与多能。西风白草牛羊晚，隐见横冈一两层。
谢公遗冢尚坡陀，丝竹中年好若何。亦到旧时携妓处，野人行馌妇行歌。
寂寂重门夜泬寥，天风时送御香飘。三十六宫秋月白，美人花下教吹箫。
碧眼支郎耳更聪，轩楹占断白云中。有声听到无声处，错认长松是老龙。
为政一年驯鸟雀，筑堤千里障鱼龙。他年传说仪封令，只有淮阳葛长公。
终日思归今日归，著鞭鞭马尚嫌迟。曲台殿里官虽冷，须胜天涯海角时。
乃公不识贾公闾，之子饥寒夜读书。前年避贼逐江鹭，今岁垾田鞭海鱼。
龙跃云从岭外村，江头白日雨翻盆。纷纷世事如棋局，西望长安欲断魂。
懒将功业勒燕然，闭户深居二十年。嗟尚强颜纡郡绂，老来犹未得归田。
岩下疏梅旧几枝，今年春色较迟迟。叮咛风雨休相撼，正值青青结实时。
此意岂当詶日月，乾坤无处寄闲身。道傍多少虬髯客，尽是区区行路人。
乡闾贵老宁牵彊，德齿俱尊合便安。况是耆英会中客，须同八十主人看。
使君非是爱山闲，道在盈虚消息间。不见白云无一事，等闲为雨却归山。
蒲团出定入玄微，尽是山间林下诗。安得远公陪一笑，朗吟同过虎溪时。
撑天拄地气何雄，绝似多愁杞国翁。五曲年来添个伴，从今不复患共工。
少阳拜赐少阳旁，黄菊红茱满寿觞。阳德重重在初四，不须九日是重阳。
空门欲问君何得，灭色终非我所能。岑寂欢狂均有待，无相与处是良朋。
正是群疑判稚丁，鸣鹘时骇曼胡缨。青藜烛照三冬足，黄绢词先七步成。
游鱼惊饵总沉渊，一任携竿晚立船。今世有钱人总爱，渔翁岂独不贪钱。
绿麦黄栀染茧丝，纸旗戏鼓祭丛祠。少年风物今仍在，别有伤心人未知。
桃叶渡头闻唱歌，孤帆欲发奈愁何。君归是我来时路，山水无多离思多。
𫘤女痴儿总爱梅，道人衲子亦争栽。何如雪后琼瑶迹，印记诗人独自来。
皮似柿椑发易剥，核如龙眼味芳鲜。满盘的砾如金弹，丛手分尝忆去年。
猿断霜空烛影微，半林孤月掩荆扉。五陵年少皆缨冕，何事寒山独布衣。
离鸾别鹤不须愁，暂向中州访旧游。待我明年二三月，看花同上禹门楼。
为竹作亭还斫竹，取诗名榜更题诗。归来十日未一往，聊待萧然雨后时。
使君横槊赋诗回，断取天风海雨来。彩笔从今闲不得，雪花梅蕊一时开。
凤楼十二丽烟花，尽日凝妆望翠华。开遍露桃多少恨，银环今夜落谁家。
银鲫持来向野田，童儿欢扇晚厨烟。挥瓶小灌松花酿，共献先生一箸鲜。
曲池毕竟有平时，冷眼看他炙手儿。十数年间三易主，焉知来者复为谁。
浮世营营只自私，谁参落叶与枯枝。西来面壁原无语，却费圆通几首诗。
读书不觉已春深，一寸光阴一寸金。不是道人来引笑，周情孔思正追寻。
新丰市上少年场，握别垆头忆故乡。莫谓李生贫彻骨，赠君惟有剑如霜。
口诵渊明归去词，岷峨归去竟无欺。高安难弟来相访，细说对床风雨时。
半为溪水半为云，元是山中一气分。莫道无心时出岫，沧浪歌似有心闻。
万国恩波浸太平，清风和气入欢声。一诗荣遇真千载，共庆壬辰值此生。
不比寻常梦阿连，山中真个著行缠。野花已放名花未，回施风光与少年。
阊门祖道如干舫，谁似君侯一片情。此去吴江枫落候，好题红叶到留京。
斋心露祷倏经旬，一抚焦枯一怆神。闻说道中停辔日，屡将甘苦问疲民。
高子波澜自老成，吴郎神彩独纵横。他年并出延津剑，遥见星文动洛城。
西寺东城两幅图，长虹脊畔小浮屠。杭州惠郡都游遍，醉眼时将作石湖。
寒雨萧萧桐叶惊，浪浪还作夜阶声。西风忽起幽人觉，枕簟凉时向五更。
贺监当年一曲荣，如今全震属先生。梦中舟楫毫端路，几度沿洄到洞庭。
红树缘江寸寸秋，依刘王粲懒登楼。去年此日留京国，醉酒迷花别样愁。
柳色千家与万家，闲身行止属年华。残花落日小斋闭，几个春舟在若耶。
村醪旧瓮按新𥬠，四月蚕成麦亦收。但使百年都若此，吾今于世亦何求。
今日山斋拥白绵，幽怀抱膝又经年。湘中忆我无归路，更住衡山几日船。
此花每岁须霜后，素节今年置闰深。流转风光须好在，只愁人老鬓毛侵。
只道鸡冠岭外花，无端犹灿赤城霞。可怜跨鹤飞仙去，飘落千年顶上砂。
危脆芭蕉何足道，姓名今不减西湖。茂陵遗稿他年在，宁有书言封禅无。
手思尚右一心悬，鬓已成灰百念捐。岂为侬琼兄弟少，此情虽过是天然。
淡墨含情手自栽，水仙花畔古梅开。纸窗明月西楼下，想见当年薛夜来。
向来自许千年鹤，老去真成六日蟾。且喜宗盟今日合，归程不惜为公淹。
一脉连江水气通，时消时长与潮同。供炊来往人何限，饱后都忘造化功。
夜半扁舟梦不成，细将心绪绎平生。人伦有道何能尽，展转无端感慨情。
后身梅福与谁论，正有幽人夙契敦。更欲上书陈世事，却来微服守吴门。
一色胚红染露柯，谁栽安石旧岩阿。自嗟老大无心赏，不及流莺管顾多。
南阳溪子镞如矛，板楯巴賨虎见愁。俱道普天无白羽，技成何处觅封侯。
浆石榴随糕作节，蜡樱桃与酪同时。两株偶向池边种，可喜今年坠折枝。
驿路风吹杨柳枝，江云江草不胜悲。也知远道终须别，借得离筵驻片时。
陈年佛法无人问，黄叶堆金不转官。一卷山居诗更好，焚香只可作经看。
结茅种杏在云端，扫雪焚香宿石坛。灵祇不许世人到，忽作雷风登岭难。
五月炎天正及时，轻丝扇子未曾持。殷勤寄语班姬道，只恐秋深却要伊。
山下柴扉不浪开，杨生端为老夫来。欲报封君无一事，只将枉句赠生回。
与道弥新世转疏，老心恢廓学如初。妄缘纷扰随时过，云物何曾碍碧虚。
仲舒旧事无人记，家令风流一世倾。天下何曾识真吏，古来几许尚虚名。
种得霜粳弟子舂，掌中山雀钵中龙。诸方衲子归香积，可奈斋时一片钟。
紫芝峰上一凭栏，烟草茫茫天地宽。眼界已随流水去，丹青无复旧时看。
当年临镜学施朱，不信人间有彼姝。瞥见内家眉样别，回看镜里是村姑。
靖难相传是佛缘，浮屠九级答诸天。琉璃力尽金银帑，黎庶身涂十八年。
芒鞋竹杖踏晴沙，云白山青老岁华。太极一丸融造化，赏心应不为荷花。
兰署曾叨异等名，当年不与赋天庭。尘容此际支离极，惭见唐家千佛经。
玉颜蒙葬籞垣中，封土累累个个同。花发莫疑呈翠靥，愁时元只闭深宫。
道人诗思泻江湍，乞食侯门铗屡弹。铺褐卧云何处去，不应投老累儒冠。
不到西湖又两年，西湖风物故依然。道旁松桧俱无恙，笑我重来雪满颠。
天妙相逢几称情，平生老菊尚渊明。千年著放莲花眼，莫遣南枝气不平。
扫除炎暑脱氛埃，色似菊花香似梅。知是西风要清赏，少留阴雨候晴开。
风风雨雨未开晴，忧病忧田白发生。闻道西园尤作恶，小僮欢喜拾残樱。
妙笔窥天顷刻成，浑如小架月初明。扶疏老蔓敷新叶，下盖累累紫水晶。
突兀波心倚翠空，他年金碧照鱼龙。火烧水转休惆怅，且看中流树荫浓。
香草何时号水仙，翠翘罗袜步蹁跹。风标宜作梅花伴，不入离骚亦偶然。
病中犹未见梅花，何日尧夫驾小车。为觅小盆分少树，东风如到野人家。
主人将去菊初栽，落尽黄花去却回。到得明年官又满，不知谁见此花开。
烟开晓日照溪头，溪上人家岸下舟。啼鸟不知春已老，数声自喜碧岩幽。
较似年时劣不如，花头小小两疏疏。但令半点微酸在，憔悴空山尽有馀。
万里区区学宦游，江南江北几时休。朝来作别殷勤语，为谢多情黄栗留。
春水方生秋又残，上流无处避风寒。杜鹃飞向东南去，怕见如今蜀道难。
山塞惟予在汝先，年年酌水献诗篇。天心只爱文章老，那管长愁几百年。
窗外修篁仅百竿，相看不待报平安。何时得我身彊健，共尔青青到岁寒。
火云千丈映溪山，正是人间行路难。赖有道傍飞瀑在，喷霜翻雪作清寒。
垂杨阴里百花开，谁记当时任意栽。好事继逢贤太守，算无心望主人来。
人闲多是苦寒饥，短褐疏衾正弊时。欲把霞衣都覆盖，却辞玉女宴瑶池。
病身似怯暮来风，老眼还惊霁后虹。落日偏明松表里，好山分占水西东。
暮春桥下手封书，寄向江南问越姑。不道诸郎少欢笑，经年相别忆侬无。
偶然行到水穷处，隔岸无船人不渡。白云出岫已多时，夕阳犹在西岩树。
老病无堪合退休，伊川久已得菟裘。如今又上长安道，好被青山笑白头。
误杀婵娟是画图，千年孤冢长蘼芜。春风似亦怜芳质，不遣穷阴草色枯。
圣主恭勤日万几，每因朝退问前疑。挥毫亲写蝇头字，常见宫官报酉时。
老去无心听管弦，病来杯酒不相便。人生难得秋前雨，乞我虚堂自在眠。
道人𨱄斧得从谁，无复当年只影随。笑我不求千户郡，坐知成佛更难期。
别时容易见时难，两地相思总一般。世上此情何日已，除非石烂海波乾。
花开难得年年看，住近须还日日来。古壁危阑自颜色，不烦高筑凤皇台。
春来无伴闲游少，行乐三分减二分。何况今朝杏园里，闲人逢尽不逢君。
老去难禁数别离，一樽春酒为谁悲。绿杨深院花飞处，秪有东风独自知。
白云寒锁郡斋深，人道朝天不可寻。总为股肱驱传去，仍劳明主赐黄金。
不向云台恋故袍，清风固自钓台高。渭川八十年烟雨，岂是渔竿把不牢。
扬子桥边杨柳新，青帘斜照送行人。明日扬州看花去，祗怜不似旧时春。
口颊劳劳枉乱真，谪仙曾道不从璘。仙才侠格知何系，空有诗流浪漫人。
雁荡秋深玉柱寒，老夫曾此驻征鞍。开图一见青山色，犹似当时马上看。
欲笑随情酒逐身，此身虽老未辜春。春来点检闲游数，犹自多于年少人。
邈得层峰结胜缘，青山似欲嬲枯禅。他时了却芒鞋债，幞被来寻绝顶眠。
岩室嵌空古洞天，初平曾此学升仙。至今犹有为羊石，散在苍松夹道边。
莫嗜鳆鱼如老曹，但应菜饭学参寥。坡翁晚节更清苦，玉糁新羹手自调。
毗山对酒和陶诗，千载柴桑是尔师。敢道柴桑输一著，出山何似住山时。
浮玉溪边夜未期，暗香疏影静相宜。一时意味无人识，只有咸平处士知。
忆曾醉看仙翁树，骑马重来二十年。百尺湖台蘸春渌，月华依旧到樽前。
秋水为神玉为骨，片云出洞游虚碧。伫看他年鹤驾归，显彼青天与白日。
芽吐金英风味长，我于僧舍得先尝。饮时各尽卢仝量，去腻除繁有远香。
如何灵匹异人间，脉脉相望卒卒还。不用蛛丝争送巧，自知得拙半生闲。
尊酒凭阑客思孤，万家明月对冰壶。不知檐外秋多少，一夜飞霜下井梧。
平生壮节终难变，投老浮名信所遭。要路争先宁遽福，从来率野屈吾曹。
去年腊雪一尺围，著处梅花如许肥。道人定复有幻法，莫遣都梁万点飞。
看花难得早春同，花好休教尽意红。我欲回时重见面，恐因烂漫易随风。
新读兵书事护羌，腰间宝剑映金章。少年百战应轻别，莫笑儒生泪数行。
忆昔儿嬉祖母旁，如今甲子一周强。昼窗三世亲亲话，分付儿孙此意长。
西都何啻万公卿，纸上空能阅姓名。桐乡啬夫少吏尔，墓木梢云独未平。
载德南行数月长，天门稽首结离肠。趑趄一步一回首，与世俱传不忍忘。
钦从王命寄招提，寂寂荒阶绿草齐。明月夜深接佛阁，看来不比汴梁时。
江乡一别异乡逢，十九年中意万重。沽酒满船赊月色，同寻流水听疏钟。
闻道霖师退寿宁，秀公难弟亦难兄。新诗远寄石州去，贬起眉毛便好行。
谪去房陵席尚温，回看北第已消魂。当时贺厦翩翻者，今日张罗不过门。
霜筠雪竹暮云寒，采笔题诗点石阑。银烛金尊重到日，老怀不似少年欢。
皎洁分明如我鬓，卷舒方正似君心。三千里外情多少，一幅真堪值万金。
凤皇鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
战回脱剑绾铜鱼，塞雁迎风避隼旟。欲识前时为郡政，校成上下考新书。
历历相望隐旧堆，狐穿兔穴半空摧。行人不识问野老，云是昔时烽火台。
翠莲秋盛覆池塘，绿柄风摇一派香。欲结珍苞供胜赏，随时均锡到兰房。
江海年来已倦游，剑南偏喜故人留。对床今夜休听雨，一滴空阶一滴愁。
眼见千山同是春，意中一壑转相亲。来云片片深行色，去涧淙淙落世尘。
山厨寂寂断炊烟，冻锁泉声欲雪天。面壁老僧无定力，又思乞食到人间。
年年春信遣人疑，赚出诗人枉觅诗。著意探梅偏不发，月斜偶见一横枝。
十万里馀都一息，须知此道非人力。有时闲望玉山游，鸾凤满天追不得。
绿鬓难巢五老松，苍生深望一麾风。春回补衮承平策，诗满腾云御史骢。
山接江清江接天，老人渔钓下前滩。寒潮晚到风无定，船泊小湾春日残。
铁干槎牙翠叶残，云根剥落古苔斑。大材宁尽天年老，不遇工师不出山。
身膺宰辅与朝郎，盖世功名势莫量。自性弥陀如不念，未知何以敌无常。
去岁端阳奉御筵，金盘角黍下遥天。黄封特赐开家宴，回首薰风又一年。
敝帚千篇漫手缄，分无三字入官衔。消磨不尽干云气，时作长虹贯夜岩。
自昔高夸十丈莲，我今平步华峰巅。年来妄想驱除尽，不信人间是有仙。
众珍弹压倒淳熬，甘分教人号老饕。饕大名非痴醉事，待持杯酒更持螯。
灭影双溪死便烧，年年枫落见清潮。浙江亭下晴翻雪，卷作浑涛怒不消。
镜中颜状年年改，海内交朋日日疏。一恸寝门生意尽，从今无复季长书。
凄凉宝钿初分际，愁绝清光欲破时。留与人间作佳话，绿窗琼户老蛛丝。
驱使难凭赤丁子，传呼底用苍头儿。世间如梦身如寄，春去花空欲泥谁。
平昔偏蒙爱小诗，如今吟就复谁知。箧中不忍开遗卷，矫矫龙蛇彼一时。
友声相唤出河津，伐桂丁丁向月轮。大有少年那薄幸，姮娥须惜老成人。
莫轻丛筱绿阴微，迸笋方抽嫩玉枝。结实他年臻瑞物，最宜栽向凤凰池。
文叔苍颜我鬓华，相看甘分老烟霞。莫言故旧无相助，凤阙渔矶各一家。
危梯破雪入河池，今日还辕岁一期。道是得归元未是，却移边角利州吹。
经岁旱荒仍疾疠，字民职业合何如。去年欠负都蠲了，好把新租议减除。
暖殿流汤数十间，玉渠香细浪回环。上皇初解云衣浴，珠棹时敲瑟瑟山。
瑞云山里善知识，道在东南海上行。擂鼓转航容易事，秋风八月大潮生。
王叟时时征白战，钱翁日日卖青山。多生未断贪名障，博得闲身亦不闲。
治生产业不相违，湖海江山直捷时。尽道长安风物盛，不知身已在皇畿。
年少丛中最老成，春风一点尚留情。先生早晚调羹去，说与群儿莫浪争。
二浙云游老比丘，苏州一宿过湖州。钱塘江上乘杯去，雁荡天台更自由。
满城尘土污人甚，出郭青山入眼多。拿取小舟烟雾里，此生真个老渔蓑。
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
千尺岩泉喷冷声，草堂云淡竹风清。蒲团时倚无他事，永日寥寥谢太平。
石火电光中出没，崖崩石裂尚难酬。放行一步还知不，佛是西天老比丘。
不伴人间桃李群，炎曦与傅渥丹匀。南州几岁供怀橘，北阙何年可献芹。
金霞帐里倚新妆，独捧冰壶侍御床。多少愁心关不住，夜随明月出昭阳。
三尺生绡作戏台，全凭十指逞诙谐。有时明月灯窗下，一笑还从掌握来。
峭石浮岚俯翠微，瀑流飞雨散林霏。渔舟来往清溪曲，怅望行人古道稀。
醉眼从伊百度斜，是他家属是他家。低声向道人知也，隔坐刚抛豆蔻花。
九陌无灯夜悄然，小红时见点春烟。多情惟有梅梢月，拍酒楼头照管弦。
灵妃下士偶相怜，却捣玄霜与驻年。想得双文心爱好，愿郎风貌只如前。
谈锋亹亹折强邻，专对当年亦有人。国老胸中兵百万，不将全力靠江神。
卖卜城南今几年，囊中犹自少馀钱。何如宋玉惟题赋，乞得君王云梦田。
几叹红桃开未得，忽惊造化新装饰。一种同沾荣盛时，偏荷清光借颜色。
陇麦渐渐满意青，只忧春旱起蟊螟。当年人诵祷而雨，合向兹山试乞灵。
草气厨烟咽不开，绕床连壁尽生苔。常时多病因多雨，那敢烦君车马来。
霜鹤鸣时夕风急，乱鸦又向寒林集。此君辍棹悲且吟，独对莲花一峰立。
毫端直似林逋鬼，千年万年作知己。孤山忆有咏残枝，洗尽铅华对寒水。
碧玉山头碧玉泉，琤琮声里数流年。不知曾与何人到，笑想丹题似昔缘。
十年长客帝王都，五亩田园半欲芜。乞得此身犹未老，自摇小艇钓平湖。
一世夔龙集盛期，公槐邦栋耸乔枝。更将出处均天分，荀凤庄鹏各有池。
寒烟蔼蔼雨霏霏，草绿江南春未归。满树桃花君莫问，道人今已学无为。
我初开廓天地清，万户千门歌太平。有时一片黑云起，九窍万骸俱不宁。
猛可东风度小池，朱樱开得两三枝。好似撷□溪畔女，凝妆临水照多时。
路转芳洲面面风，回环惭愧刺船翁。画桥东北桃花坞，时有飘红落酒中。
棘针生狞义路闲，野泉相吊声潺潺。哀哉异教溺颓俗，淳源一去何时还。
城雪初消荠菜生，角门深巷少人行。柳梢听得黄鹂语，此是春来第一声。
冰泮东风鸟力微，暖云将雨湿芳菲。不知天上寒多少，谁剪春罗作舞衣。
无诗莫入阆风里，到却阆风那有诗。拾取松风作新曲，归来时向梦中吹。
秋水襟怀云锦思，少年先见宰官身。寿星正照长沙县，好作阳春为福民。
江梅独立荫颓墙，苔藓封枝色老苍。手剪荆榛增叹息，眼中春意满三湘。
三载神泉绩大成，交章使者荐能名。朝廷方且求人切，未可图闲学老兄。
阴晴十里不同天，独树溪边看雨眠。何处引杯归未得，相思真有日如年。
经年怀抱几曾开，面上康衢一寸埃。已向西偏营小筑，高悬一榻待公来。
解得官钱赎官树，换将官服拜官松。他年化作甘棠去，留取春郊绿荫浓。
纤草无人爱绿葵，一生私意竟谁知。须防白日倾心处，自是中园卫足时。
年老心闲无外事，麻衣草座亦容身。相逢尽道休官好，林下何曾见一人。
秋落遥峰翠几层，不知何处啸孙登。而今小坐黄云看，谁道方袍不是僧。
老人白帽子青衿，二水相滋兑泽深。易学已随丁氏去，金兰何日慰同心。
昔年诗板著莲宫，笔力雄豪墨彩丰。不日三阶平国政，山僧应待碧纱笼。
种田不收一年事，取妇不著一生贫。风吹白日漫山去，老却郎时懊杀人。
水边疏影几人知，尚喜诗翁到未迟。怪得寻花心眼别，去年曾赋上林枝。
荐士满朝称弟侄，教民到处过儿孙。就中治陕偏清净，不似侯门似道门。
回塘漠漠旋成桥，寒窦长回小尽潮。溪老似谙幽寂性，一蓑烟雨送鱼苗。
白玉繁花五叶芳，春风吹尽洞庭霜。河西道眼分明处，识破此中知见香。
伴教霓裳有贵妃，从初直到曲成时。日长耳里闻声熟，拍数分毫错总知。
年来疾病日衰颓，咫尺闽山懒便回。不是幽岩老尊宿，更无人寄荔枝来。
石上三生梦已非，人间万事眼如眉。归家更问宝华老，何似板头端坐时。
半遭锋镝半逃生，一处烽烟处处惊。听得民间犹笑语，催科且喜一时停。
献玉遭刖我自笑，因黥得封人未量。百年相劝但饱饭，从渠蚁穴自侯王。
亦在迷濛杳霭间，苍苔不点石烂斑。闻今正少桑林雨，那遣烟云归泰山。
垂虹亭上少迟留，卧看冰轮万里秋。正是莼丝鲈鲙美，不妨乘兴五湖舟。
花开花落春何在，宴坐高僧总不知。空色难谩禅伯眼，蔷薇应待老夫诗。
祸福之来本自求，世人闻语不回头。但知自快身前欲，不道永为身后羞。
交河层冰九千丈，阴山积雪一万年。只今大地多暍死，汝休枉妒天公权。
凤历蛾眉两斗妍，书中端自有婵娟。风流却忆张公子，雪月风花看百年。
去年因戏赐霓裳，权戴金冠奉玉皇。久著淡黄心觉厌，春来不敢便红妆。
官舍萧条怯莫冬，衰颜得酒晕生红。遥思兰若堂中老，非柏非松自耐风。
见欢蹋影夜窗边，暂歇琵琶不上弦。自觉语言殊不细，东姑犹喜尚痴眠。
莫道商山节候迟，晓来帘外半空枝。明朝落尽无蜂蝶，冷暖人情我最知。
古寺名僧多异时，道情虚遣俗情悲。千年鹤在市朝变，来去旧山人不知。
日日都门送别离，道傍杨柳已无枝。西飞白日东流水，不放行人住少时。
三十年来立要津，虚名惹得世人嗔。独惭知遇恩难报，夜夜东林望北辰。
乃翁贤德冠吾乡，伯氏声名蔼上庠。更喜君如里曾子，少年孝义已非常。
野杖闲行过短篱，叶间青蕊尚开迟。年年九日龙山会，恨杀黄花未满枝。
小年选入蕊珠宫，紫阁玲珑十二重。日侍上真修法事，水晶盘捧玉芙蓉。
当年和靖梅千树，野色林光自草庐。香雨春深惊梦湿，一窗疏影满床书。
汉水横冲蜀浪分，危楼点的拂孤云。六年仁政讴歌去，柳绕春堤处处闻。
路转疏篱过小桥，阴阴新绿满林梢。人家一雨轩窗净，时有飞来语燕巢。
青松古院一株梅，寒殿无人花自开。日暮老僧清梵罢，夜深偷照月华来。
风前一搦脆飞丝，沦落青衫共湿时。夜夜城乌啼彻曙，翻将新句比红儿。
春雷醉别镜湖边，官显才狂正少年。红烛满汀歌舞散，美人迎上木兰船。
江上停舟潮未回，汉安时事入重思。野桥认得前村路，曾读曹娥庙里碑。
孝祖淳熙极盛时，此泉曾发蜀江湄。绣衣酷吏虽湮塞，难掩公朝赐石碑。
一线天边万里愁，蛾眉流影到孤舟。孰知更向长安道，不照关山照敝裘。
池馆楼台帝里东，锦袍初赐五花红。三千珠履同瑶席，醉里时闻长乐钟。
朱颜不老画中人，绿酒追欢梦里身。堪笑三山衰病叟，闭门寂寂过新春。
此洞当年本祀雷，栋梁见我忽倾摧。寺僧为报山灵说，不用惊疑俗客来。
路僻山荒碧草迷，行人惆怅马频嘶。当时楼观寻无处，落日疏林鸦乱啼。
都将坠粉扫残枝，聊伴伊蒲簪蕨薇。合赋老饕矜厚享，秋池更有芰荷衣。
毛公坛上片云闲，得道何年去不还。千载鹤翎归碧落，五湖空镇万重山。
竹外皋禽相与和，湖边沙雁自由飞。美人醉踏梅花月，笑领明年春事归。
眼底巉岩万古珍，乾坤回首几风尘。公来一拜还袍笏，不道天涯有美人。
十样时妆一样同，青楼日日醉东风。游人只爱春长在，刚到春来恼杀侬。
洗罢桃花浪暖时，群空冀北见权奇。五花云湿青丝鞚，百战功成不自知。
当时交契满清朝，离合难禁岁月遥。重续旧题无限思，一灯残雨宿长桥。
当年谁见玉堂花，信手题诗只漫夸。两家人事今粗定，共领红香亦未赊。
仄径依微落照残，行临绝岭暂怡颜。他年记得耽幽处，烟树参差远近山。
欲知黄鹤山中客，便是芙蓉室里僧。不比妙高穷老圃，堆豗懵懂百无能。
袅袅吴兴柳满城，春光浓处白苹亭。来时金缕黄尤浅，看得枝枝叶叶青。
日日江皋望紫烟，天风吹泪孝陵边。六朝松柏知多少，苍翠人思乙酉前。
离宫复道接蓬莱，云绕千峰五色开。香辇无尘球箔卷，后宫遥从上陵回。
自爱衡门著皂冠，谈玄风落镜湖干。清斋对客无长物，插遍梧桐与合欢。
我老又穷交旧绝，姓名面目畏知闻。餐痂是病竟不悟，裹饭相从独有君。
爱把山瓢莫笑侬，愁时引睡有奇功。醒来推户寻诗去，乔木峥嵘明月中。
无极世缘如嚼蜡，人言当住夜摩天。此郎久学无生忍，此事吾知否不然。
种得筼筜日转添，东风暗绿上疏帘。近来春信知多少，屋角新梢已拂檐。
修鳞化作偃松寒，数百年闲一梦看。何似起来云拥去，为天行雨万民欢。
平生多可曹修士，说我唐诗最逼真。不道蹇驴风雪里，何如黄犊过比邻。
野花幽鸟几千般，头白山僧遍识难。世上游人无复见，一生唯向画图看。
物值同时妒亦宜，梅花今见子离离。相逢洞口千红里，素影当前君不知。
储潭初发未朝餐，一日经行十八滩。不似来时推不进，吟诗把酒傲惊湍。
闻难君王敢自安，鞭笞貔虎向江干。英谋睿决知谁敌，世祖周宣比并看。
十八声闻解倒根，少丛林汉乱山门。知他何处攞斋去，不见堂中第五尊。
树小都来三尺长，撩人那得许生香。隔窗只道花如簇，才是梢头一粟黄。
壶公千载嶙峋面，今日开奁满镜春。玉立插□长不老，比之太白更精神。
衡岳仙都迹已陈，云台玉局敕犹新。暮年拟乞冲虚观，长向山中祝圣人。
才疏不下孔北海，道广更师陈太丘。世路风波无着处，却寻真隐得清游。
哭罢浦周已二年，悲怀今日复潸然。两行出自中心泪，一洒尚书柩板前。
行人夜上西城宿，听唱梁州双筦逐。此时秋月满关山，何处关山无此曲。
伪学乡人洛党孙，正宜耕钓水云村。诗书久废仍多病，只祷丰年答至尊。
条风辇道净微尘，内诏传宣促侍臣。别殿香飘黄帔揭，缠龙帖子赐宜春。
猘儿总角交孙策，牛渚明年得小乔。邂逅英雄谁似此，向来州县岂徒劳。
年来匹马走燕云，听尽琵琶尽让君。白发紫檀须自惜，稀教弹与世人闻。
世路崎岖蜀道难，阶前舞罢筑诗坛。青山明月无拘刺，看尔鸾雏百尺竿。
贵人列屋贮倾城，公独斋居彻骨清。七帙高年高上品，夜窗相伴一寒檠。
梦里春光去几时，天香开到桂花枝。姮娥已悔花前舞，对镜何心学画眉。
一年好景寻常过，总为东篱菊未开。消释西风两家恨，傍秋亭下小车来。
法华灵应著当年，今古何曾有间然。不见后身房次律，却因和璞记前缘。
昨日春风花满山，回头秋叶锦斑斑。终年窃禄惭忧寄，何事迟留久未还。
昨夜窗前风月时，数竿疏影响书帏。今朝榻向溪藤上，犹觉秋声笔底飞。
长翁留得灵苗别，不似将禾唤作禾。腊雪喜呈三度白，丰年谶在象田多。
蛰龙潭上木阴森，百丈垂丝未度深。蟠屈只应如傅说，俟时腾跃作商霖。
寒潭捲石一泓深，策杖时时试一临。爱听潺湲随水去，不知落日在松林。
东囤扫场方暂歇，插秧车水又相催。衰年乐得身强健，常愿南山到眼来。
一片心田种善根，粲为枝叶有儿孙。人从今日封培去，百世金庭好石门。
晴风暖日地无埃，最大花头最晚开。留得旧时池馆在，也应花待我归来。
一扫浮氛今已清，几家鸡犬月中行。道人只合孤峰顶，卧听康衢击壤声。
四十年间此院留，临河看尽往还舟。同来并是三年客，听说行藏各自羞。
月午江空桂花落，华阳道士云衣薄。石坛香散步虚声，杉露清泠滴栖鹤。
饱历风霜骨格粗，老来渐觉发毛枯。形容妍丑从君画，画得平生执拗无。
并辔殷勤廿六年，白莲池上景依然。送君别去东南路，老翮相看万里天。
七雄戈戟乱如麻，四海无人得坐家。老氏却思天竺住，便将徐甲去流沙。
向来酒盏太无缘，多负风花雪月天。今日天公怜老大，放怀加量到西川。
今年草草过清明，春莫曾无十日晴。担上牡丹犹许见，城中浑不识莺声。
棠树阴阴手自栽，年年春日领春来。道傍芳草无人问，一度东风一度灰。
深谷人家尽力耕，老翁稚子笑相迎。但愁官府徵租赋，不识风尘有甲兵。
静时观物动观心，酒到方玄乐太音。安乐小窝人未睡，更从花下共沉吟。
孤阁悬灯暗复明，满林凉雨落秋声。别来多少湘江水，尽向苍梧叶上倾。
汨渚沉沉不可追，楚人犹自吊湘累。灵均未免争琼糈，却道蛟龙畏色丝。
燕山丈人年九十，戏笔扫此双犁牛。江南夜半春雨作，老农惊起为君愁。
芸鞋织得甚坚牢，万两黄金价不高。当时不听妻儿语，跟我蓬莱走一遭。
清夜迢迢境阒然，百年心事在韦编。可堪夙志浑孤负，空得浮生雪满颠。
龟山山下感麟翁，麟翁知己几时逢。自从颜孟希踪后，几人今日更希踪。
心折半生行道路，眼明今日见茆茨。梦魂犹在风波处，月黑江喧下缆时。
九万鹏霄振翼时，与君同折月中枝。细思淳化持衡者，得到于今更有谁。
缲成白雪桑重绿，割尽黄云稻正青。它日玉堂挥翰手，芳时同此赋林坰。
美人家寄湖水阴，相望不得去相寻。不去不缘舟楫少，生怕门前波浪深。
天际孤峰生紫烟，江头好月向人圆。馆夫争道黄塘近，挝鼓烧灯又换船。
上皇銮辂重巡游，雨泪无言独倚楼。惆怅眼前多少事，落花明月满宫秋。
北风吹雨薄寒生，人与蜡梅相照明。恨君草草渡江去，重约归时五凤笙。
风捲车尘弄晓寒，天涯流落寸心丹。去年醉与茱萸别，不把今年作健看。
春在溪桥第几家，槎牙老树竹篱遮。再三辨认枝头雪，万一无香恐未花。
漫天积雾暗新池，蝉送残声过别枝。一路荷香飘水殿，满盘珠落雨来时。
去年燕到主归迟，今日人来燕亦归。岁岁成家长孙子，更将短翅傍谁飞。
古人长抱济人心，道上栽松直到今。今日若能增种植，会看百世长青阴。
闲后题诗醉后歌，身名官业任蹉跎。不知老境何形状，但觉新来病痛多。
年来幽事慰心期，已有溪云彷佛知。不似山南似山北，直须拄杖叩门时。
同云黯黯北风多，此冷难禁奈老何。记得西湖年少日，水晶宫里载笙歌。
世事如云日日新，瓦盆黍酒却关身。细思只有穷居好，寄语玄翁莫逐贫。
天时人事总堪哀，一妇难当两样灾。报与忧民巡抚使，早骑骢马火星来。
别来满眼簿书尘，想像湖边玉立身。文阵时传骚将令，愁城不倩酒兵巡。
春烟漠漠雨霏霏，山崦人家未启扉。刚把平生青箬笠，江南道上著征衣。
碧眼霜颅事已非，梦中相见祇攒眉。推敲有法犹分付，一似高丽寺里时。
山人学稼筑郊居，已与人间万事疏。走狗飞鹰身手倦，独临残照看农书。
渔阳鼙鼓动燕京，若个传来骂贼声。记得当年颜太守，洛阳桥畔舌纵横。
绿杨红杏碧萝天，长篴短箫催画船。日暮酒醒人巳远，空教啼鸟怨流年。
总道老来无用处，何须白发在前生。如今不用偷年少，拔却三茎又五茎。
耸翠摩苍列画图，彤云作雪满天铺。青山莫谓长无老，一夜飞琼尽白颅。
十年通籍向苍龙，孤直何缘免讳穷。欲识深心似鱼鸟，不将山海换池笼。
云移月色爽人看，雨趁潮声迅拍栏。自是与民同乐地，何妨一整复前欢。
久矣人间却步行，依然枳棘道边生。扁舟始羡江湖子，乱入风波坦不惊。
醉来偏爱塘鱼活，醒后遥闻壁鼠鸣。只有道人知此意，化机天籁本无情。
后宫任姒古今希，前殿弦歌凤已知。孔子孟轲真薄命，不生建武永平时。
人去悠悠隔两天，未审迢迢度几年。纵使身游万里外，终归意在十娘边。
圩田平没石田枯，秋暑如蒸雨竟无。六十年前曾记得，步行一直过西湖。
长记涪翁旧有言，太平清老世无贤。而今一见高台面，遗烈真能赖得传。
暮天寥落冻云垂，一望危亭欲下迟。临水数村谁画得，浅山寒雪未销时。
杨柳池边独倚阑，清明时节雨生寒。春风不是多憔悴，今岁莺花自懒看。
瓜熟西园兔已窥，藤深叶暗子累累。乾坤岂少宜瓜日，老子分明说与谁。
避名高卧白云深，扶醉骑驴下碧岑。一笑披袍惊堕处，遁时知有济时心。
芒鞋踏跛万峰云，手勘青囊玉髓文。茶磨山头成共宿，何年黄石更逢君。
三千公案自缠藤，谁道三乘语足凭。依旧结趺临野水，今年人笑去年僧。
忽忆前年科第后，此时鸡鹤暂同群。秋风惆怅须吹散，鸡在中庭鹤在云。
银管空虚藏兔颖，冰怀磊磈吐天葩。有时挥扫浑无碍，尽道毫锋自有花。
半载秦川令始行，论文犹未款群英。横戈且趁从军乐，不及期年待政成。
春入东郊晓望明，霏霏新两点初成。野农岂解知尧力，唯喜年来垄易耕。
春时桐树叶幢幢，风动书签月浸窗。重到已为人剪伐，一阶残雪吠惊厖。
早岁膺图帝业光，晚年何事政多荒。算来不用平吴好，毕竟吴平速晋亡。
分明弄影碧参差，学得江南旧制词。敲断玉钗声似恨，粉痕留取未乾时。
乡僧几载客吴门，世味萧然道义尊。等是江湖未归去，寸心何日与同论。
落花帘箔雨垂垂，重念长亭折柳时。人在一犁春水外，此情唯有鹁鸠知。
清和景物称游遨，金屋亭亭瑞日高。节物应时来别院，合中连络进樱桃。
青山白水非新故，宜月宜风亦偶然。阅尽死生情未瞥，闲看春色觉时迁。
时平塞外野苍苍，休息三军艺稻粱。耕凿已堪忘帝力，不知何地是沙场。
漏残鸡唱曙光时，壁月穿花影渐移。欲画愁眉羞对镜，黄鹂飞上万年枝。
栖函藏轴一轮中，种种难名宝网丛。莫道石盆无大地，只今成就圣王宫。
广寒宫殿碧霄傍，散下霏霏风露香。斟酌姮娥怜我老，故窥书幌照人床。
多病多愁损少年，封书寄与泪潺湲。窗残夜月人何处，楼上花枝叹独眠。
衮绣堂中语夜分，几将经史细评论。不知世上三公贵，祇是东湖八行孙。
早起三朝当一工，老来贪睡不相同。偶然一次五更起，却用重眠到日中。
问君那忍别吾庐，为忆兰亭有旧居。尘世变迁难自料，茂林修竹近何如。
乌石山前听讼时，石榴洞口看云飞。马蹄好踏官街月，人在青榕影里归。
自从献策至悬车，此地经过四纪馀。白首还家成底事，空惭人迓老尚书。
隐侯诗价满东吴，八咏诗章意思殊。世说当年清瘦甚，不知全为苦吟臞。
南陌东城无限花，竹篱藤架任欹斜。柴门亦有闲风景，不道归期已过瓜。
少年天子重边功，亲到凌烟画阁中。教觅勋臣写图本，长将殿里作屏风。
栖栖陈蔡道何穷，此地今留俎豆宫。日暮平林天籁发，弦歌疑是鲁人风。
若讷希文受责均，前贤初岂有冤亲。暮年颍上还惆怅，引得无穷射羿人。
盆池本不种青萍，春杪无根也自生。人道一宵生九叶，不知谁数得分明。
酒徒狂态少威仪，看碧成朱兀似痴。何似花时风月夕，提携欢伯缓相随。
草芝方出峨眉老，力比金丹似更多。秦不及期周过历，始知养寿在中和。
簿书期会不相关，老眼如何不得闲。景物无端故勾引，淮山尽处又庐山。
小船独坐看平洋，历历登高旧事长。戏把此身观变化，今年无酒过重阳。
老至登高力不任，黄花短发岂胜簪。一年好景莫孤负，拟把茱萸满盏斟。
邹阳谩说曳长裾，东阁由来礼自殊。负郭田园倘无恙，不如归去老江湖。
不分前时忤主恩，已甘寂寞守长门。今朝却得君王顾，重入椒房拭泪痕。
先朝抗疏柏台臣，云是南中第一人。二十年来持斧处，至今风动八闽春。
晚从秦晋结葭莩，绍也他年可不孤。回首玉山人去远，夷亭斜日雨疏疏。
年来诗酒最关身，满酌休论薄与醇。愁见洛阳秋夜月，无情偏照不眠人。
岩边结屋与樵邻，流水桃花几度春。行到碧云无尽处，深山怪木老如人。
从师出塞一年期，几度山前暗泪滋。知尔旧乡情倍切，梦中白发两垂垂。
一山未了一山迎，百里都无半里平。宜是老禅遥指处，只堪图画不堪行。
五湖四海仰仪形，道貌天真孰可名。偶泛仙舟来泽国，回先生后见先生。
十年谪宦鬼方人，三遇鸿恩始到秦。今日九衢骑马望，却疑浑是刹那身。
天窗月过星疏渺，檐际冥分云窈窕。山家深处勿鸡啼，时有寒鸦来报晓。
寂莫当年歌舞台，把杯人去漫徘徊。可怜荒却三条径，烂漫春花只自开。
绿野新晴风日凉，肩舆细路转重冈。桥边野水侵官道，旋唤渔舟渡夕阳。
古庙阴阴不记年，扬帆逆浪几舟船。我舟小泊沙洲下，也谂江神问济川。
棂星门与州桥近，黄道中间御气高。拜伏龙眠金水上，镇安四海息波涛。
柯山老人尽日闲，暖依薪炭不出山。阑风伏雨莫收拾，不念厚土何时乾。
穷秋未穷草木衰，里人过半单裳衣。谷中吹律不可待，上天爱日何时辉。
饮者之名历代传，刘伶李白酒中仙。六旬花甲须臾事，人世几何享百年。
神游八极此焉归，紫府天宽石作扉。倦客重来炷沉燎，转头六十七年非。
山上有山归未得，白云归处寄乡心。三年一别不相见，先垄应添碧满林。
伯乐无传骥空老，重华不见士长饥。从来万事乖名实，岂但药翁论蛤蜊。
何来长啸蹑云烟，囊似韩康卖药年。自昔灞陵无二价，相逢谁解识神仙。
诚信之言是道根，出门句子要区分。溪山到眼知惭愧，莫学丛林饱见闻。
出门非为采灵芝，端为农时不可违。我欲劝农农劝我，田园薄有早须归。
翡翠盘龙装绣额，真珠双凤蹙花球。时闻玉女牵帘笑，箭跃铜壶不算筹。
少傅奉诏朝京师，舣船生我淮之湄。宣和七年冬十月，犹是中原无事时。
城西社下老刘君，春服舞雩今几人。白发弟兄惊我在，喜君游宦亦天伦。
丛鬓愁眉时势新，初笄绝代北方人。一颦一笑千金重，肯似成都夜失身。
十年不到芜湖县，鹭渚鸥沙半是非。只有寒山旧时色，未妨桃李待春归。
久矣闻君一见之，雪消东渚晚舟移。百年家学重敷对，臣子孤忠天地知。
洛中四老会同甲，太岁俱生丙午年。我亦联翩七十八，惜无一客伴华颠。
代故由来足纠纷，高才忧世强云云。太宗不用长沙傅，虚使群臣谥孝文。
吾乡先辈盛流传，疑信相参苦未坚。踏破草鞋无觅处，始知吾道有真诠。
秋风窗下月昏时，梦逐西园蝶未知。帐底寒香人寂寂，谁将醉墨洒淋漓。
且将一笑悦丰年，渐老那能日日眠。引客特来山地上，坐看秋水落红莲。
老莱有妇怀高义，不厌夫家苜蓿盘。收得千金不龟药，短裙漂絖暮江寒。
同榜同僚同里客，斑毛素发入华筵。三杯耳热歌声发，犹喜欢情似少年。
亭亭采棒足流传，太末官勋压此年。感德衔恩知有自，定应亦致烂柯仙。
六月清凉绿树阴，小亭高卧涤烦襟。羲皇向上何人到，永日时时弄素琴。
湘中才子是刘郎，望在长沙住桂阳。昨日鸿都新上第，五陵年少让清光。
彼此抽先局势平，傍人道死的还生。两边对坐无言语，尽日时闻下子声。
试从涧底觅根源，剔藓剜苔得旧泉。人事尽随流水去，几时复见太平年。
年年无酒对新秋，辜负凉天懒出游。想得故人怜我病，故分岩桂洗穷愁。
浪迹人间数十年，年年散发醉江天。岳阳楼上留三日，聊与潇湘结后缘。
庭院沉沉醉绛霞，酡颜闲倚翠屏斜。开时莫恨春光暮，接续春光是此花。
束书屏迹住山中，白发苍颜见老翁。门外黄尘深似海，一家桃李自春风。
殷士周家亦可推，大元此老杀何为。我知世祖终宽厚，天授非人识者谁。
井水中藏东海鱼，侧盆翻雨洗凡夫。隔山欲共公相见，莫道从来一滴无。
纱衣罗扇一时裁，两两三三作伴来。正是吴中好风景，范家园里杏花开。
五柳先生只寓言，人间那得有桃源。武陵今日山如旧，流水飞花更几村。
薇药无情自紫红，白头合老去匆匆。林闲翠羽偷相语，可是梅花累此翁。
扣关解后老支郎，见我丁宁问故乡。自说病身归不得，花开叶落几凄凉。
预恐吾侪有别离，急忙刊得倡酬诗。江东渭北何曾隔，开卷无非见面时。
树经冻雨半青黄，山入高秋老更苍。且就同游尽佳客，不妨五日未重阳。
静室无尘少客过，新篁阴曳小坡陀。朝来始悟春归尽，风里杨花似雨多。
碧崖浮动白云低，山雨晴时水落溪。日午醉眠人未起，胜如骑马听朝鸡。
六年通籍滥儒绅，疋马天街触路尘。惭愧黄冠羽衣者，朱笼双引亦呵人。
闻道春江潋滟时，滩平如掌棹如飞。何时满却葵丘戍，流水桃花送客归。
千尺长牵溯逆河，清流偏少浊流多。孤舟小憩浓阴下，更奈秋蝉聒耳何。
小鸭鸦乌烟柳坡，䴔䴖属玉满晴莎。惠崇不作大年死，惆怅江湖春水多。
远树叶初岚色淡，曲塘雨足水痕肥。何人春尽不饮酒，野老年饥犹典衣。
孺子才华间世奇，圯桥相遇即相知。不因进履传兵法，寸舌那能作帝师。
崤函伊洛好家居，四十三年如覆盂。尽道蛾眉供一笑，安知倾国有胡雏。
寒梅无意斗春妍，吟到逋翁觉已烦。谁道暗香疏影外，劳君又著五千言。
误逐桃花去访春，当年犹有种桃人。相逢休问秦时事，世上兴亡又几春。
知他薙发是何年，褪下偏衫悄不言。莫是障魔心未了，故来临水坐枯禅。
轻轻相亚凝如酥，宫树花装万万株。今赐酒卿时一盏，玉堂闲话道情无。
袖被腾腾粥饭师，无人曾见下山时。相逢只道无能解，肯作红楼应制诗。
闻将衲子日寻幽，度水穿云处处游。遥想逃禅时一醉，人间春瓮与扶头。
暂辞堂印执兵权，尽管诸军破贼年。冠盖相望催入相，待将功德格皇天。
宽围绿野正华滋，放牧横溪草软时。跪乳从兹富原隰，尚羔先喜咏来思。
阿坚狼狈伏狸奔，岂是长江解有神。犹忆当年南伐语，会知正朔不归人。
雨洗尘沙不受侵，短篱横圃带秋阴。城居不改山林味，世上何人识苦心。
孤城高倚汉江秋，血战三年死未休。铁石肝肠忠义胆，精灵常向岘山留。
乘云游雾过江东，绘事当年笑叶公。可恨横空千丈势，剪裁今入小屏风。
二十年前鬓未斑，下滩归路落潮乾。如今衰雪三千丈，却趁潮平再上滩。
十二金钗对对铺，三千粉黛腻如酥。君王莫道六宫丑，一个西施已坏吴。
风流盛集数兰亭，刻石纷纷岂有真。嗟老感时何足慕，千年谁记浴沂人。
轻寒著背雨凄凄，九陌无尘未有泥。还是平时旧滋味，慢垂鞭袖过街西。
山比骊山汤比香，承恩并浴少鸳鸯。阿瞒果是风流主，妃子应居第一汤。
醉笔淋漓纪胜寻，重来尚想百年心。浪将一字殊先后，谁识朱弦太古音。
石炭红生夜正迟，银灯花烂未眠时。客身无恙心虚寂，细写闽山性命诗。
携得长镵度雪峰，月明留宿洞仙宫。世人未识宾云曲，闲却林梢一笛风。
去年别我向何处，有人传道游江东。谓言挂席度沧海，却来应是无长风。
晴云万叠裹群山，厓瀑千寻落树间。定里惊传王驾至，祇应来夺老僧闲。
中原分裂似天倾，公带群英世作程。我坐儒冠稽复命，王郎代匮已之荆。
气概堂堂压九州，谁知零落此荒丘。却烦野老编松叶，怕有牛羊上冢头。
甲辰迤逦至今年，药灶殊劳日夕煎。血气任他销与铄，向来诗骨已成仙。
九河冰泮绿差差，洲渚凫鹥近不飞。夹道如云杨柳树，尽舒春色送人归。
何曾一日得为人，五十三年未见春。人日休为人日酒，年年人日总伤神。
滑泥宁复问怀沙，且醉杯中琥珀霞。触事背时还独笑，安排明日取虾蟆。
山遮水隔重重堠，雨练风柔处处花。一病半年能不死，又将此恨醉天涯。
日转蓬窗影渐移，罗浮旧隐到多时。瀛洲伴侣无消息，风撼岩前紫桂枝。
更阑持檄走乌衣，立马阶除月上时。急唤睡魔君且去，天街聊作看灯嬉。
苕水穿阶草满除，萧然都似子云居。十年铅椠头堪白，又乞那家未校书。
国是当时总是非，强将商鞅作皋夔。莫言天变浑无畏，不见雷轰党籍碑。
林屋无人月正明，推窗欹枕睡魔轻。一秋诗句知多少，听尽潇潇叶上声。
使君本住道家山，时访玄都太古坛。阴惠已能追许令，治功不独过韦丹。
洛浦飘飘信有神，凌波忽睹一枝春。摩挲老眼看微步，旎旎香生罗袜尘。
老火烧空未拟收，忽惊快雨破新秋。晚云浓淡落日下，已似楚江南岸头。
世间巧拙亦何施，万事难禁岁月移。迟死几时天有意，要令自悟不须师。
岩下碧藤挂紫烟，岩头白石插青天。精灵屹作乡邦镇，一剑霜寒二百年。
七宝树前金阁开，三珠泉畔木瓢来。岂缘热恼人间世，一锡西飞到五台。
一江明月夜归迟，萧洒斋中小范诗。亭自我名犹未赏，梦游江静月明时。
风浪曾惊滟滪堆，怜君新手护高桅。相逢话旧浑如梦，已过年光二十回。
黄花半老清霜后，忆弟看云白昼眠。妙质不为平世得，悠悠生死别经年。
空谷佳人绝世姿，翠罗为带玉为肌。独怜错杂萧萧草，一段幽香祗自知。
五年不出青门道，邂逅寻春此一回。忽忆秦川贵公子，桃花落尽合归来。
千仞悬崖挂古松，飞泉一道泻淙淙。就中想像堪描处，两个山僧扶短筇。
城南酒楼相见时，满堂宾客总新知。酒阑月落浑忘却，犹𣨼吴姬唱小词。
江头沓沓步如云，彻认歌声处处闻。铁柱千年镇浪底，家家人赛许真君。
满庭新绿午阴阴，风弄疏帘雨弄晴。窗下岸书眠一觉，不知人世有公卿。
天与湖光镜样平，道边野草亦知名。邻翁莫讶归来晚，未必山如锦瑟清。
事随过眼尘常静，愁不关心梦更清。八十五年香火社，残经七卷席平生。
曾是陶公手种来，山中风雨老莓苔。伫看贡入明堂用，还似当年宰相才。
金明池道绿阴稠，万点颠忙正可愁。马上只贪看舞雪，不知飞满帽檐毬。
伤心一尉便终身，叔母年高新妇贫。一片绿衫消不得，腰金拖紫是何人。
独守空闺不自怜，怜郎岁晚尚防边。秋来莫作还家梦，妾貌于今异少年。
少微不向吴中隐，为个生缘在鹿门。行入汉江秋月色，襄阳耆旧几人存。
石岩危柱迭相承，阁道萦回接杳冥。天上黄流来滚滚，长风五月洒衣清。
十年奔走更何云，为忆家山喜送君。试访太行何处好，卜居时看陇头云。
肉未为奇骨最奇，透明玛瑙碎琉璃。老饕不奈残牙齿，却爱桃花软玉脂。
老树排云石径斜，炊烟起处有人家。一声啼鸟春成夏，新绿满汀浮柳花。
四山松桂拥高寒，腊尽阴崖雪未乾。发石开林穷鸟道，披榛寻壑见鲵桓。
露寒风敛山馀霭，虚净曲通僧一窗。我不占闲谁避俗，菊花时候有枫江。
清门佳气发祥时，冲斗笼烟似晓曦。树德从来叶天道，不烦詹尹更稽疑。
十年重觏珠江寺，碧玉楼头接太虚。为问楼居诸学士，龙头高会近何如。
去日桐花半桐叶，别来桐树老桐孙。城中过尽无穷事，白发满头归故园。
山月满地流金波，寒蜩向秋鸣更多。大都时节使如此，止尔不得将奈何。
茅檐不动晚风微，独对炉烟枕半攲。惟有多情沙上月，依然青琐照人时。
市门风义有谁知，旋打长船待我归。秋入江湖正潇洒，欢然鸣橹去如飞。
赤城宛转石为梁，云里振衣千仞冈。闻道台州老太守，为君先已筑丹房。
鬓底插枝红蓼花，归来星月挂枯槎。老妻问得有鲈鳜，不怪夜深才到家。
瓮面浮香处处春，任他时事百端新。自知野鹿山麋相，不足麒麟阁上人。
强记师承道古先，无穷新意出尘编。一言有补天颜动，全胜三军贺凯旋。
二月三朝春未中，文昌生日汝相同。年今二九非初学，及早成章慰乃翁。
凉霜八月塞天寒，飞度衡阳楚水宽。少妇楼头初掩瑟，一行先向夕阳看。
纪信生降为沛公，草荒孤垒想英风。汉家青史缘何事，却道萧何第一功。
夹道繁阴千步强，支筇聊当踏春阳。野花不识兴亡事，故故撩人为送香。
古椿朝菌已忘年，贫病宁须更问天。石弹不妨随物化，自求鸮炙自应便。
老来不用映书帷，草上流光数点微。却忆江村无月夜，篮舆一路照人归。
四朝勋业载旗常，九十精神正寿康。燕翼自当传百世，岂徒书法付诸郎。
北曲南歌日日新，红妆不逐落红春。网鱼野老何曾觑，岂是心肠木石人。
桃花洲上藕花矶，吟卧花间忘却归。村南也有老渔父，钓得鲈鱼不款扉。
去作西湖十日期，经年犹滞谢公池。别来夜夜双行泪，只有珊瑚旧枕知。
微茫灯火共荒村，黄叶漫山雪拥门。三十九年何限事，只留孤影伴黄昏。
好灯须买不论钱，别有琉璃价百千。都下贵人多预赏，买时长在一阳前。
四十龙钟欠一年，不应鹤骨会乘轩。杖头无用燃藜烛，倚向荒畦印屐痕。
古干横斜意自奇，半开半蕊亦相宜。寒时悔不前村觅，知是溪桥第几枝。
此花高是少人知，步到乔林始见之。老我怕风并怕雨，一年过了又无诗。
东西游遍两山村，栀子黄时橘满园。唯有小轩临小涧，病僧攲枕听潺湲。
讼户无声日燕闲，驱驰风月笑谭间。自今玉海添新集，与继当年大小山。
花落深庭日正长，蜂何撩乱蝶何忙。匡床不下凝尘满，消尽年光一炷香。
住山人访住山翁，相见生涯别也同。冷淡门庭煨芋火，炎凉世界卖松风。
真有鬼谣藏古锦，曷须尘阀眩鸟衣。但看湖上波光里，不欠当年小院归。
掩卷闲窗独坐时，生涯自笑昔俱非。枯铛了尽残生事，暗想空山老衲衣。
为向平时寻古风，幅巾芒履走尘中。俗人不识烟霞客，唤作无知卖药翁。
日行三万犹嫌缓，便到瑶池路亦穷。年老力衰甘处后，任他逐电与追风。
海内群雄逐鹿时，虬髯一见识英姿。牖窥已叹尚书妇，野拜仍惊柱国儿。
此腹宁须文字香，漫淹齑瓮半青黄。午窗一枕齁齁睡，世上何人最得忙。
十年清梦绕梅花，东阁西湖兴未涯。不用巡檐重索笑，画中春色正横斜。
时复中之兴已高，是非一付与春醪。向来醉眼略四海，粗记柴桑人姓陶。
曾上松湖看赤城，仙人道士远相迎。一樽元酒十年醉，此日经过始解酲。
白羊南鸡山木幽，二十年前曾此游。东渡回溪三十六，乱山元自不通舟。
千叶桃花胜百花，孤荣春晚驻年华。若教避俗秦人见，知向河源旧侣夸。
蹋雨敲门觅季夷，襞笺同和仲高诗。回思五十年前事，恰似今宵梦里时。
凤凰楼观冷横秋，桥下长波入海流。千百年来旧朝市，几番人向此经由。
歌向沧浪独羡鱼，钓竿闲却意何如。磻溪梦里青山老，犹遇君王载后车。
雾縠囊悬小树红，芳香应入笑谈中。世间绝韵须真赏，人物当先数阿戎。
不悟时机滞有馀，近来为事更乖疏。朱轮皂盖蹉跎尽，犹爱明窗好读书。
万事伤心对管弦，一身含泪向春烟。黄金用尽教歌舞，留与他人乐少年。
巧将歌舞学西施，宛见吴宫第一枝。秪恐当时浣纱处，风流翻不似今时。
故国间居四十年，疏慵虽乐怕违天。天应尚念疏慵态，又使闲居瘴海边。
休休有室宜归早，莫莫名堂去恨迟。禅老相逢应笑我，休休莫莫定何时。
老屋疏窗窈窕深，铺松缚竹作清阴。数竿风筱天然笑，惟有此君知我心。
老逋久共梅同住，好事谁令侑酒仙。变化侯王等闲耳，不堪持到影香前。
簿书虽是不离身，一宿精庐兴味真。莫道后栏花未坼，夜来霜月岂惭春。
披裘曳杖歌西颢，宋玉悲秋空懆懆。长寿宫前遇老樵，伴我罗浮拾瑶草。
三峡桥西路不通，水深石怪自蟠龙。一闻马足皆惊起，倏忽云遮五老峰。
去年今夕晴还雨，今岁连朝雨忽晴。不请高人来共看，月华肯□十分明。
银汉风休月对弦，灵桥长挂罢星填。从今祇恐情先老，无复佳期又隔年。
阖闾城边回短棹，行行烟柳入江皋。萋迷碧草吴宫里，春色年年发绛桃。
十年前是紫薇郎，伴我书声隔粉墙。今日绣衣持斧去，冲冠毛发半秋霜。
一寸光阴直万钱，况兼妙质与崇年。睡魔懒祟俱驱去，要与窗驹斗着鞭。
屈指流年醉里论，清溪如旧泪痕新。也知不乏追随客，谁是当时共济人。
佣书五载老燕关，君亦陈情解印还。留取风沙双病眼，鄮州明日共看山。
两眼高凭何处空，白龙犹在有无中。旁观莫道昆仑小，气盖东南万万峰。
莞海东头去路赊，独乘羸马到君家。十年梦里相寻处，依旧青山两岸花。
长夜深闺闹不平，百般喧炒试年庚。女童听得鸡声叫，忙杀春妆恼未成。
琅函仙语出天台，白鹤青鸾特送来。付与诸郎歌且舞，恍肰身世醉蓬莱。
万仞云峰八石泉，李君仙后更谁仙。我来驻马人何问，老柏无多不种田。
花时我马远能来，踏破松根几处苔。一树山茶红点翠，诸君何苦谢深杯。
绣衣曾出黄梅岭，金印还游红药阶。勋业至今人道说，幽怀长是在空斋。
多年不见玉川翁，今日相逢小榭东。依旧清凉无长物，只馀松桧养秋风。
秦氏无过一再传，欲图万里据秦川。汉家只在芒山下，却谓金陵五百年。
自从轩昊到隋唐，几见中原作战场。三十万年如电掣，不曾记得不曾忘。
世上山中几晋秦，今年却忆去年贫。有时弹铗歌冯剑，谁是江东指廪人。
虎踞龙蟠入望边，钟山瑞霭翠相连。仰思圣祖开洪业，定鼎宜过忆万年。
莫道兵家不是儒，太公韬略胜孙吴。试观大易师贞戒，仁义从来是远图。
浅浅轻车稳便休，何须高盖与华辀。短辕不作王丞相，下泽聊为马少游。
莫笑青衫霜叶枯，六年不改旧称呼。人间书疏非吾事，菜缕春盘何处无。
冥搜碧海珊瑚老，细琢青春玉叶过。只自人间无白雪，不知天上有黄河。
慈亲辛苦教儿专，祇计诗书不计钱。岂为暮年资禄养，能通官政是家传。
关西夫子道尤尊，清白传家到耳孙。几度相思程水路，白沙翠竹月当门。
海上仙山涌翠鬟，流霞淡荡露漙漙。琼华三岛春狼籍，时有飞泉响佩环。
莫解忘忧不数萱，长镵𣃁雨护云根。采薇劲节于今在，知是夷齐几世孙。
美景良辰幸与同，瓣香聊以祝南丰。它年妙斡洪钧手，尽纳群生寿域中。
昨冬归去今春信，言是端阳入楚山。吟取荆州旧时事，洞庭秋尽客应还。
轻风轻雨端阳时，垂柳垂篁半不支。才听画船歌管续，不知残照已西驰。
金精山下漏春光，雪里春回一线阳。谢得梅花清到骨，东风长寿万年香。
莺声日日满幽林，宛转长唫复短唫。不见昔时同听客，啼莺空作昔时音。
北往南来度此关，圆明庵子住山间。前村车马忙如许，可道逢僧便借闲。
正愧道迷前圣统，何期朋误远方来。小陂风雪当深夜，细劝虚堂守岁杯。
浅倾西国蒲萄酒，小嚼南州豆蔻花。更拂乌丝写新句，此翁可惜老天涯。
十万貔貅罢枕戈，中山无奈谤书多。祇今铜柱留遗迹，谁见当时马伏波。
酒满春城花满楼，少年为客不曾愁。如今老去心犹在，乞取丹砂换白头。
堂堂自昔源流远，衮衮方来事业长。驷马安车遵大道，正须缓辔不须忙。
金台十五六年前，曾上宣和御墨筵。今日相逢品兰谱，羡君湘水谪神仙。
睡起难禁酒力加，醉时随卧白鸥沙。草堂位置新篱落，蕉叶西边橘试花。
山围水匝径百里，树老苔封知几春。谁遣五丁开栈径，当时疑有避秦人。
共向珠宫汗漫游，浦云榕叶暗江流。他时京国应相忆，细雨孤蓬上钓舟。
盘蔬盂饭趁朝饥，争指枯肠作地基。不觉南山新笋蕨，搀先占却未多时。
惟人固有东西迹，于道岂分南北途。来往从师多饮德，只应甘露是醍醐。
道人投老寄山林，偶坐翛然洗我心。梦境此身能且在，明年寒食更相寻。
不自柴桑记里来，似传晨肇入天台。世间多少荒唐事，何独神仙有是哉。
万里封侯相不如，道人曾此获阴符。轩牙露舌惊樵采，猛士还当捋尔须。
桂树丛生猿鹤幽，薜萝烟月閟清愁。白云何处吟招隐，我欲因君作少留。
半窣香波护曲栏，缬花红映玉钩闲。晓来几阵轻风过，时见溪南罨画山。
不到西湖今几时，十年双鬓欲如丝。难寻和靖题诗处，空见梅花成老枝。
好风吹谢实成花，纠结飞飞似锦霞。志者春光阴寸惜，人生一世几荣华。
枯貌自同霜里木，馀生唯指佛前灯。少时写得坐禅影，今见问人何处僧。
陵殿东头御幄垂，炉烟高拂午松枝。中官呼召黄袍坐，此是新承顾问时。
经年邮驿许安栖，一会他乡别恨迷。今日海帆飘万里，不堪肠断对含啼。
岁月飞腾不可回，红颜去尽老相催。自怜皱面无光彩，赖得春风为熨开。
不见西湖处士星，俨然风月为谁明。当时寂寞孤山下，两句诗成万古名。
官曹有底著迂疏，祇合江湖老钓徒。萍梗可能忘在莒，莼鲈祇有梦归吴。
马头山望紫金山，中有仙人自往还。多少尘缘消不尽，谩劳魂梦翠微间。
乃祖乘槎去复还，君平饶舌世人传。天机不道因渠泄，更遣云仍学算天。
幕府清资新雨露，高阳旧第久尘埃。百年遗老知谁在，应喜辽东鹤下来。
又被时人写姓名，春风引路入京城。知君忆得前身事，分付莺花与后生。
世路荆榛日日深，山居抱膝且长吟。便教定亶无公论，不到风闻松竹林。
梦游仙馆逢真侣，为说生前与此身。本是富陵朱隐士，暂来人世秉陶钧。
锦江相去几何哉，未见窗前落雪皑。声气同时无间断，有时夜半掠江来。
生存金屋事繁华，抱老钩栏映玉花。自押梨园新曲谱，教成歌舞落谁家。
北来快顺一篙𫘝，南去间关百丈牵。世事从来且如许，下滩船看上滩船。
身世几何长百忧，尘埃相望转悠悠。移尊稍欲临池饮，眼看波涛泪亦流。
驻马淇园春正浓，三山云外耸芙蓉。武公去后琅玕少，霁色漪漪入画中。
客舍长安岁屡迁，屠苏明日又新年。共君只向灯前醉，免与儿童计后先。
结宇城隅野老同，只将歌咏纪元功。枯荄亦喜春回早，为在条风振拂中。
河水拍堤清且涟，堤联南陌与东阡。浮家泛宅苕溪路，老却春光又一年。
鞭牛迎得春来了，爆竹催将岁欲徂。莫把流年作悲喜，人间万事有乘除。
徘徊池上昔人非，不为劳生竟自迷。花下百年缘分满，月明谁听杜鹃啼。
九重烟暖折槐芽，自是升平好物华。今日始知春气味，长安虚过四年花。
游丝千尺绊行尘，黄鸟嘤嘤似劝人。尊酒当年同李白，融融风日洛桥春。
水明楼上看明月，共对冰盘品荔枝。今日谱成君不见，年年肠断荔枝时。
野老山园未省开，今朝何事客俱来。炎荒有此清凉地，剪水装林绝点埃。
年来鼙鼓海云东，我欲移家住剡中。手种青棂三百树，出门师事白猿公。
半路袖回攀桂手，一生才遂买山心。要知此老风流处，来向刘郎吟处吟。
艳艳银河冷欲流，纤纤新月皎于眸。天街已觉清无暑，时有飞萤点缀秋。
散躅探幽几度来，径开如矢净无埃。年年溪上春归后，千树阴浓覆石苔。
一醉宁知百丑彰，当时意气自洋洋。朝来酒醒回看醉，恨不人前把面藏。
东坡海上无消息，想见惊帆出浪花。三十年来世三变，几人能不变鹑蛙。
不论鸡肋有无官，但得年丰也自宽。白纸唤将随限了，皂囊何处教人弹。
徵选名歌闲且都，繁声缓节劝提壶。不知病里闻歌懒，却道先生太性迂。
人道秋风长桂时，天台散种未为迟。如君算到白榆窟，拣取南来第一枝。
冷落杯盘下箸稀，今年淮白较来迟。异乡黄雀真无价，稍暖琼酥不得时。
莫说寻芳已后时，春蔬解甲茗搴旗。松风石铫晴云碗，不是吾曹未必奇。
生无飞颔老蒿莱，惭愧君侯客燕开。面带凄凉无酒色，谁人信道赏花来。
世有英明善治君，奸雄屈伏作能臣。尽忠于国人臣事，底事甘为跋扈人。
开元天宝梦中春，曾捧泥金下紫宸。舞帽槿花容易落，等闲老却太平人。
永乐年中擢殿元，胪传第一拜金銮。五云东畔蓬莱阁，浩荡身沾四圣恩。
不觉六月初八日，还是去年瓜熟时。鞭藉竟谁能致曲，定自昭昭终可期。
春恨千重不可删，愿君再世变朱颜。妾为君婿狂游去，亦逐东风未肯还。
报我勤渠有木桃，肤腴密洒茜花膏。枯肠消得三十颗，只恐儿曹赋老饕。
芭蕉叶开大如席，石榴花发红满枝。子规何似苦啼血，正是行客东还时。
乘兴来寻老树村，接谈才祇叙寒温。翻然掉臂凌风去，何似王猷不及门。
寒结痴阴惨物华，莫将憔悴听胡笳。明年无限风花在，夺得春回是此花。
杀却卢家十五龙，野人盘馔当时丰。湖干少得中林味，此日乡心转不同。
人间谩说上天梯，上万千回总是迷。曾似老人岩上坐，清风明月与心齐。
千丈神妖繫铁柱，年来逃向灵台住。凭遣千兵擒不来，不持寸刃驱将去。
林间旋叠石为路，日日自汲涧底泉。老僧意趣似童子，洗手濯足听潺湲。
屼屼包山倚具区，灵威曾得入旬馀。当年谋国臣何拙，不取黄金取禹书。
寒食家家插柳枝，留春春亦不多时。人生有酒须当醉，青冢儿孙几个悲。
因宿秋山懒画眉，入宫岁早宠恩迟。诗成莫写沟中叶，流到人间是几时。
茶烟淡淡风前少，庭叶沈沈雨后添。何处杨花念幽独，殷勤入室更穿帘。
犹记当年过郢中，清溪周折碧山重。闻歌白雪阳春曲，深树层轩隔九峰。
十年行地一虚舟，过眼风烟几度秋。华发半从身外老，故山时得梦中游。
物色生态能几时，九日尊前有所思。遥知兄弟登高处，此恨绵绵无绝期。
十年辽海斗兵稀，边马乘秋转更肥。共道嫖姚新按塞，不愁明月满金微。
一曲梁州金石清，边风萧飒动江城。座中有老沙场客，横笛休吹塞上声。
冰霜枯冻度穷冬，昨夜阳和始用工。多少柳条知此意，一时开眼望东风。
琼酥滴滴缀斜枝，想见香心未吐时。但有仙人殷七七，从教横笛月中吹。
老僧病久声嘶喝，屡说紫衣胜短褐。莫嫌两手渐拘挛，曾把御前供奉钹。
白道徐流过五重，青春绣甲隐蒙茸。归骢莫缓游乡日，噪鹊长看小喜峰。
三十年前湓浦尉，五千里外解符归。庐山相见应相笑，为借云泉一濯衣。
此世荣枯岂足惊，相逢惟要眼长青。从来不爱三闾死，今日凭君莫独醒。
变化无端古又今，卷舒由我此机深。时来慰满三农望，个里无心是有心。
茅舍荆扉尚宛然，重来白首记当年。几回倚杖沙头路，独立苍茫唤渡船。
偶携乡里入山川，一隔尘寰几百年。世上秪言秦网密，桃源也有不租田。
雁云蛩雨异乡秋，闻道君家水石幽。时节飘零皈去好，路歧南北使人愁。
胆落庭中雁鹜群，宁容摘纸舞微文。鄱阳贤令知多少，惟有鄱君与项君。
江南鲥鲚客夸肥，公到常州鲙熟时。见说桐江鱼亦好，昔贤多作钓台诗。
了斋力欲排邪说，谁遣奇穷道不兴。长恨人亡琴亦往，赖传心法有卢能。
陶家篱下未开时，曾得西风借力吹。月影夜深笼素艳，分明残雪两三枝。
寂寂苍苔独立时，芭蕉叶上自题诗。只今暮雨空阶上，欲写春愁好寄谁。
冥得机心岂在僧，柏东闲步爱腾腾。免教世路人相忌，逢着村醪亦不憎。
莫道闲中一事无，闲中事业有工夫。闭门清昼读书罢，扫地焚香到日晡。
溪山堂上有约束，要待春日同暄妍。小梅恃爱犯颜色，独洗粉面当老拳。
失脚南来又两年，故山猿鹤祇凄然。潇湘不是无佳景，终觉壶中别有天。
射猎归来夜已迟，霸陵亭尉醉呵时。将军莫恨封侯事，何限人间是数奇。
寒食离家麦熟还，不应空老道途间。会须伐竹开荒径，剩著溪南几尺山。
算来未必得卢枭，不算其如四壁萧。大道广居天与伍，肯将前箸乱箪瓢。
当年使节反穹庐，解绶归来得少娱。底事微官又萦缚，强颜文墨受意乌。
宿蔓盘根悉剪夷，只留庭下雪霜枝。史君第一憎贪攫，岂是苍鹰露爪时。
秦淮卧病惜春阴，访问深知故旧心。千里家乡渐投老，云山烂漫许相寻。
欲留躯壳巳贪哉，欲弃之贪更费猜。一弃一留都不计，道人偶上舍身台。
借得官亭小似船，六桥风月友三贤。芙蓉未发荷花老，一点诗情若个边。
昔时同闬今同郡，气义相欢此最亲。莫向酒杯成偃蹇，醉来诗格合清新。
朱弦昔日被歌声，岁月频更感易生。唯有锦江桥下水，相逢不改旧时清。
萧公俯仰系安危，功业君王心独知。犹道邵平能缓颊，君臣从古固多疑。
影落寒塘月照时，梦为蝴蝶绕高枝。画工欲画无穷意，不道幽人圣得知。
老稚缘崖锄草根，炊烟不起自酸辛。东皋春到青青麦，屈指何时可食新。
老子无粮可禦冬，强鸣饥吻和寒蛩。舍南舍北花如雪，止咽清香饱杀侬。
惊人诗句任人嫌，诗得春来思转添。莫道诗翁太奇崛，思如春溜泻层檐。
霜满颐间雪满簪，已甘萧散卧山林。如何六十公孙子，尚作当年举子心。
御墨亲书六字牌，阁名新赐属元台。内前夹道炉烟里，争看翔鸾舞凤来。
少年掷却敝头巾，老去常思个里人。葱岭走来无隙地，莫教踏著一微尘。
吴绫拂体也生痕，初用轻纱别样温。半旧欲更心未忍，乍裁时节最承恩。
淡染云霞五色衣，杏坛朝罢对花披。洞中养只千年鹤，长被仙人来借骑。
往事流年恨不同，依然羸马浪西东。闲来屈指长安陌，一笑浮生是梦中。
倚城高阁映湖天，此日登临一捲帘。翘首忽生千里思，慈颜一别又三年。
江边小市旧经过，岁月真如东逝波。茶灶酒垆多识面，少留卖药买渔蓑。
闻道新诗日渐多，珍藏未放落江湖。抛砖此语真相戏，和璧如何肯抵乌。
石梁茅屋有弯埼，流水溅溅度两陂。晴日暖风生麦气，绿阴幽草胜花时。
吾老方期汝亢宗，爱怜不与众雏同。岂知希世千金产，止作空花赚乃翁。
屏掩轻寒酒半消，断香残梦两无憀。开年春意遽如许，破晓一声婆饼焦。
子细曾看九老图，科名官职尽难如。更思吕望同君岁，犹自磻溪坐钓鱼。
半世观山鬓已皤，欲求钓艇老渔蓑。杖藜又过烟霞洞，闻说当年烂斧柯。
一气洪濛运化钧，乾旋坤转不停轮。等閒蹴起东方日，却是当年大耳人。
吾道如山欲撼摇，群儿毁誉漫前朝。冷看狂骂黄冠奕，却笑辛酸合爪萧。
挑尽灯花夜未眠，清寒浑忘是春天。霜侵绿鬓张居士，空坐书帏三十年。
杜老高风六百年，茅茨那得尚依然。侧身西望人多少，万里桥头不尽天。
不用山僧供帐迎，世间无此竹风清。独拳一手支颐卧，偷眼看云生未生。
新水黄河没钓矶，一帆高挂暮云飞。红妆十万无颜色，笑杀当年杜紫薇。
百花发时我不发，我若发时都吓杀。要与西风战一场，遍身穿就黄金甲。
功开神禹言何妄，梦恼襄王事亦非。峰下祠荒少人到，峡中舟过有乌飞。
月岩云洞向春时，石上旁开最好枝。日落风生啼鸟唤，几回容我醉行迟。
句漏城中菡萏池，池边台榭半空基。频年太守多新额，异代思贤有旧碑。
久忆琼糜荐一杯，玉延犹费著诗催。筠篮不送今年供，应待毗耶遣化来。
山北山南雪半消，村村店店酒旗招。春风过处人行少，一树疏花傍小桥。
门外芙蓉未肯花，西风弥月露多华。我来为客如相约，细沼同时十一葩。
天师化去知何在，玉印相传世共珍。故国子孙今尚死，满山秋叶岂能神。
老来觅句苦难成，细把风斤镂薄冰。行到长廊人寂寂，隔窗一点读书灯。
龆龄窗下共寒灯，眉面催藏似老僧。得意紫霞堪作伴，神驰五岳最崚嶒。
年时六月海扬尘，遥见青山起白云。闻有高僧来诵咒，岩前抛珓问龙君。
江汉西南万里来，双流合处耸崔巍。神鳌载得蓬瀛去，金粟擎将世界回。
前年碣石烟尘起，共看官军过洛城。无限公卿因战得，与君依旧绿衫行。
衣冠上道尽累囚，丽景门中例见收。龙比巳知非俊物，何妨一日付来侯。
美人应自惜年华，庭院沈沈锁暮霞。祇有旧时鹦鹉见，春衫曾似石榴花。
山南父老扣柴扃，世利谁云远翠屏。一斛细粮钱一串，请僧为转法华经。
乱寻花木傍山栽，虽有柴门未必开。过眼利名休挽我，年来心地已如灰。
举世知心独有韩，为何无发强加冠。若人了得推敲事，僧服儒衣一样看。
年年烂醉万梅中，吸酒如鲸到手空。花欲过时常惜别，今年此别更匆匆。
醉骑生马却扶舆，雪洒春衫二月初。行乐偶从山寺始，他年重到未成虚。
律管风生消暮景，塞原烟静绝妖氛。坐移残烛光阴变，故旧年华一夜分。
寂寂醒醒谁得知，万重故纸压须弥。不缘饶舌丰干道，拾得山间底小儿。
旌旗阴里盛传呼，春梦才醒一事无。草草山肴话朋友，依然白鹤故时吾。
乡村十里少人家，手掬清泉嚼细茶。洞口春深却无酒，故人相赠以桃花。
大麦成苞小麦深，秧田水满绿浮针。今年一饱全无虑，宽尽归舟去客心。
何处相思采白苹，宓妃罗袜已成尘。玉兰尽抱琵琶去，南国于今少美人。
少年文采复风流，适意湖山竟日留。老去不忘歌舞兴，琵琶犹载木兰舟。
抱膝茅檐盖世豪，管教得志失萧曹。登攀自是男儿志，谁道龙门特自高。
云冠琢玉紫霞衫，仙籍依稀见署衔。松下月明时顾影，寸心知不到尘凡。
行尽桑麻九曲天，更寻佳处可留连。如今归棹如掤箭，不似来时上水船。
山亭无路少徘徊，跬步狂澜涨九垓。不是蜃楼浮海外，也应弱水限蓬莱。
不见年华逐水流，蛾眉争宠日生愁。相如纵有千金赋，买得春风不白头。
枕上时闻风雨声，蓬飞天际一毫轻。不知声在孤悬里，却为旁舟作险惊。
暂解晨参不出关，有时持酒忆南山。无端却被诗牵引，断送先生此日闲。
应对诙谐路亦开，汉家天子日招徕。当时惟有胶西相，不向平津合里来。
琼林花底散游鞭，回首长安十八年。羞把文章对年少，老夫衣钵不堪传。
三尺纤盈已自妍，垂丝风外系流年。祇愁修干亭亭日，听得莺声不忍眠。
卧听松风行采芝，人间那记有秦时。安刘调笑高皇帝，何似山中一局棋。
矮窗元向竹边开，竹已森然只欠梅。新种一株花尚少，暗香早逐细风来。
日华初丽上林天，殿里春花百种鲜。驱出馀寒还故腊，收回和气作新年。
芙蓉易采波难涉，只恐神龟住香叶。月斜欹枕梦还佳，道情不乱庄周蝶。
富贵之人宜念佛，黄金满库谷盈仓。世间受用无亏缺，只欠临终见愿王。
敝却貂裘耐却尘，春风回首易沾巾。囊中剩有酒钱在，羞说当年问舌人。
吟情偏向静中生，桂影吹凉似水清。十日雨晴秋便老，一蛩犹恋豆根鸣。
四时花草逐时新，衮衮年华过眼频。景物无穷人自老，新花应解笑迎人。
秋风著意菊丛黄，不怕东篱五夜霜。曾记南阳饮潭水，要令道骨合仙方。
只合欢游引玉舟，骈罗蠲忿列忘忧。自从收得河边水，须信人闲有帝休。
经年为客在王门，慨古论今道自尊。应念山中贫病叟，独寻黄独𣃁云根。
林霏山色有无间，展卷聊乘幕府闲。一笑对君揩病目，恰如欧老在平山。
十年两度寄书来，脊骨犹存鬓已摧。好水好山应历过，肯将孤杖指荒台。
银烛檀槽醉海棠，老来非复锦城狂。疏梅对影太清淡，为拂焦桐弹履霜。
韬光晦迹居环堵，闭自凝神事事疏。漫许丹青传道貌，难将妙笔写真如。
物外道人方晏坐，身如枯木倚寒江。鸦鸦雁雁集禅观，何似鸳鸯画一双。
旧家明月醉归时，夜静朱楼歌折枝。只有杜娘真好事，樽前犹唱后山词。
闻随使节过江东，想见旌旗十里红。多少苍生在寒谷，早吹邹律转春风。
涂黄不学汉宫妆，一点檀心万斛香。嚼蜡我今忘世味，羞将花谱细平章。
惟有寒潮不世情，朝朝莫莫过空城。百年车马阊门外，独被春风草又生。
儿笑真珠满盘碎，女疑荷叶雨中来。道人心下无些事，三个柴头品字煨。
谁家少女字千金，省向人间逐处寻。今日分明花里见，一双红脸动春心。
时人近日多轻士，造物从来亦忌名。只有青山无世态，与君一见若平生。
负担行歌过古坟，故妻犹是饭王孙。他年一见呼同载，不念前情念后恩。
鸡犬同时亦上升，赤云今日几人行。我来正唱升平曲，不用山闲变姓名。
忠不忘君句有神，当时无地可容身。草堂遗像英灵在，又见匙翻雪稻新。
研席尝栖一柏堂，至今鱼鼓诉凄凉。溪山不掩中和气，发见随时草木香。
徘徊亭上晚相宜，月与高人本有期。不比寻常三五夜，十分圆后是来时。
拜扫归来走钿车，二年寒食住京华。自怜惯识金莲烛，奉使虚随八月槎。
暮年秋色恋江乡，酒熟鱼肥蟹著黄。已见庐山非入梦，一帆风稳称归航。
村歌社舞拜祠堂，臭秽腥膻污道场。要答神明冥护力，晨昏烧取一炉香。
偃仰当日谩能工，刻楮何如造化功。乞巧从渠儿女道，自书拙赋上屏风。
谁知前短后长机，十二时中只一时。晦朔望弦明进退，炼成九转结婴儿。
买他磐石作比邻，谁道风烟不属君。占断好山犹可在，无端吞并一江云。
百炼经来老更奇，暗中光价自然飞。锦囊手迹长颜色，曾是君王乞得归。
文园尚忆马相如，锦水风云逐驷车。若道君王慕封禅，西京元有茂陵书。
盘旋幽径访灵踪，洞隐丹台一线通。坐看悬崖多古木，荣枯不与世间同。
儒雅弘宽世所宗，汗青中介牧羊翁。史家有意君知否，未必文华胜朴忠。
梦里犹闻殿下宣，春明曾到禁廷前。锦床绣褥亲王座，听说遗经二百年。
老成近岁凋零尽，狐豕纷纷撼里闾。万里南归勉为善，莫教瓦砾混琼琚。
生如灵树契冥符，贬剥诸方没破除。自笑欲谈词忽丧，江州钝置老尚书。
短短垣墙不作篱，傍檐背日故开迟。好花正不论先后，无事频来坐少时。
布谷催春又一年，使君风旆为翩然。清冷彻处真无际，果见灵源发漏泉。
野店莺啼柳自垂，故人相见不胜悲。明朝又作沅湘别，江海悠悠无尽时。
举著空宗便道无，如盲说象太模糊。请君自对秦宫镜，两道眉毛历历孤。
绮陌家家不下帘，花光世界总成莲。村歌社舞欢呼处，都道今年胜去年。
石门有雪无行迹，松壑凝烟满众香。馀食施庭寒鸟下，破衣挂树老僧亡。
乱世艰难寄此身，暮年食蓼有馀辛。一春胜事成虚掷，空忆兰亭王右军。
闻君老病掩双扉，秋老荒园黄蝶飞。手爨青松饭香稻，隔溪人语采菱归。
梅桃结子绿阴浓，饶与葵榴自在红。只有道根须猛进，未甘四下二之中。
偶来尘世五旬三，多少悲欢好恶兼。本性不随身共灭，皎如沧海出秋蟾。
苦笋穿苔破出封，摇风弄月碧玲珑。昨宵偶掘行鞭看，多少泥中掘杀侬。
天上银河洗甲兵，八方风雨会咸京。洛阳年少偏多事，强说当时未太平。
桃李纷纷足艳阳，春风何意到枯桑。萧然白发丈人行，却作少年三伴郎。
黄河衮衮抱潼关，苍翠中条接华山。城郭丘墟人尽老，药炉依旧白云间。
伎痒撩人不易禁，读残书叶喜重临。牙签玉轴知多少，浪与儿童较寸阴。
当时朝士已无多，故里心期柰别何。不用凭栏苦回首，且来花里听笙歌。
昼可骑虹夜摘星，山根万瓦碧磷磷。雨台不为云光老，一洗南朝战伐尘。
老树横斜似酒龙，扶持须倩木芙蓉。凭君更泼兰香墨，多写含霜三醉容。
山拥岚光翠欲流，桂花凉转雁迎秋。尧天不老人今古，物色经看几白头。
溪林元不择人清，自少人来向此行。若使行人多此处，谢安何必有高情。
细雨冥冥昼掩扉，更无芳草有垣衣。人生一世邯郸梦，老病无眠梦亦稀。
朝露洒时如濯锦，晚风飘处似遗钿。重门剩著黄金锁，莫被飞琼摘上天。
蓼花散畔轻盈意，炒米团边笑语亲。多谢稻畦磨衲老，十方撮聚戏闲人。
平生作意轻羊舅，岁晚何心佞羯奴。为问荆齐是三窟，此时容有宦情无。
学诗浑似学参禅，悟了方知岁是年。点铁成金犹是妄，高山流水自依然。
庐山道士菊潭仙，前世沧浪握楚荃。莫道离骚遗响绝，孤钩寡珥尚能传。
大道要为天下公，割吾所爱以归侬。北窗不在西湖上，惊见飞来湖上峰。
雁叫霜汀鹊绕枝，夜长无寐客眠迟。一灯隔岸渔船火，愁似江枫对照时。
小园清晓岸纶巾，物态年光日日新。绿叶自生黄自落，不应秋至始愁人。
岁暮兵戈乱京国，帛书间道访存亡。还信忽从天上落，唯知彼此泪千行。
凤凰不见已多年，回首西康思杳然。珍重钱郎移竹意，庭前雨露是尧天。
身似庵居老病僧，罢参不复系行縢。梦中忽在三泉驿，庭树鸣枭鬼弄灯。
曾见宜秋辇路门，大书黄榜许游行。汉家宽大风流在，老去西湖乐太平。
辞家倏忽已残年，身世今为海上仙。饱食紫莼香味美，不知归路隔三千。
乡国原标大庾南，飘零偶籍百花潭。宗支的的吴门隐，指李荒唐笑老聃。
早约戎装去看城，联镳壕上叹风尘。谁知关出西门外，憔悴世间无告人。
且安愚分住天涯，休问明朝买马回。濠上有人留此老，去年不到异乡来。
年来顿觉发如丝，多少傍人笑老痴。妙手不须频摘剃，几人得到白头时。
叶叶枝枝吹自东，乘潮西去更乘风。还如老马能千里，大笑舟中两老翁。
世上元无真是非，丛林禅客自多疑。此诗寄向并州去，笑倒休林老古锥。
车马喧阗桃李村，谁人复识老梅尊。时中只有梅亭侄，来访西湖处士孙。
老来长忆唐昌寺，剃发染衣情未磨。万叠山高双涧急，仲宣楼上月明多。
重瞳项羽剧酣战，一目湘东方突围。莫怪无言倚松坐，先生老矣不知几。
自笑兵厨吏不虔，冻醅如蜜只年年。却思踏雪江头路，屡费诗人一斗钱。
仙郎新领度支章，儤直应含汉署香。十道徵求今太急，好将词赋托长扬。
青松行尽到山门，乱峰深处开方丈。已能宴坐老山中，何用声名传海上。
红白花开篱豆齐，野人茅屋乱云西。庭前桑树老无叶，日午邻鸡飞上啼。
红叶离离净可书，绿渠流水见游鱼。老臣虚拜貂裘赐，一路阳和护属车。
醇醪易入醉人乡，劲酒难逢醒者尝。王媪区区真小黠，随时增损瓮中方。
燕坐心源如止水，馀工吟笔烂生花。谁知此老真三昧，孔老瞿昙共一家。
尺幅波涛万里思，坳堂杯水即天池。凭君开只摩醯眼，看到扶桑日出时。
金粟庄前白雁翔，十年嶷嶷见诸郎。重来往事那堪赋，依旧当门杏叶黄。
霜槛枝头结素云，分明便有绣成群。紫黄为爱春风早，时向瑶台折赠君。
拔剑红尘斩万机，直教佛祖浪头低。我侬赢得呵呵笑，老倒思贤愧不齐。
曾把梅诗细品题，逋仙去后可容追。君看疏影暗香句，二百年来无此诗。
春到三陵淑气和，雪初消处翠嵯峨。梅花未知开多少，策杖携壶试一过。
岁岁无如老去何，东城南陌强经过。不知谁唱归春曲，断得人肠不在多。
月下归来深闭门，衾寒时倩博山温。隔楼忽听吟声苦，引得清愁入梦魂。
燕山自是汉家地，北望分明掌股间。休作画图张屋壁，空令壮士老朱颜。
老汉柽样已活埋，七闽从此更无灾。可怜毒种收馀毒，虎行狼心挽不回。
残村时有两三家，缭绕清溪路更赊。客里不知春去尽，满山风雨落桐花。
别却郎君可奈何，教坊有令趣兴和。当时不信邮亭怨，始觉邮亭怨转多。
人间第一歙州山，绝妙鱼亭古道间。描取此奇入诗句，西游端的不虚还。
君自战馀成眊氉，吾行到处得揶揄。两穷邂逅空相视，只问归时有信无。
朝行多少气英英，不怕霜朝曲嘴鹰。一网而今都打尽，庐陵人且说庐陵。
何用朝朝夜夜钟，一拳打透彻虚空。诗僧不见禅僧老，月自西沉江自东。
腾腾醉里十年事，睒睒窗前半夜灯。老去自堪愁作伴，雨声何用更凭陵。
幽院才容个小庭，疏篁低短不堪情。春来犹赖邻僧树，时引流莺送好声。
一泓清可沁诗脾，冷暖年来只自知。流向西湖载歌舞，回头不似在山时。
一上骚坛话未休，沾毫染翰岁将周。巫山巫峡多秋兴，杜老新诗字字愁。
大篇无法须自悟，小语有益最难寻。祇今人嫌此老谑，后来追忆直千金。
去年迎客已蹒跚，今岁人扶出亦难。堪笑此翁衰到底，重裘絮帽尚言寒。
十年长泛米家船，词画尝夸夙世缘。悟了去来无一物，不须身挂杖头钱。
高台突兀玉千寻，尚想当年翠辇临。坐守夕阳移半塔，我吟未了让蝉吟。
信脚元来便是天，螺溪船亦武溪船。青原月满归时路，桃李无言共一川。
雪与新春作伴回，捣霜为片雹为埃。只愁雪虐梅无奈，不道梅花领雪来。
饥餐一两黑龟肝，寒向丹田猛火山。但见心头无点事，不知人世有饥寒。
晓出西城又向西，人家尽处有招提。绿阴不隔红尘路，时见行人驻马蹄。
卧病兼旬不下床，小庭花落燕飞忙。禁中文墨如山积，不道闲时日许长。
洒窗犹作故人来，声到楼头画角猜。闻罢更须凭目力，个中时欲认真梅。
留滞天涯去住难，云山此别路漫漫。柴门杜老休相送，江上青枫白露寒。
晋公貌状谁能画，曹霸丹青与世殊。头上进贤何足道，至尊书赞古来无。
去岁春风嗟落第，今年秋暮始还家。待君挟策重来日，骑马长安看杏花。
洪崖差遣探花来，检点芳丛饮数杯。深紫浓香三百朵，明朝为我一时开。
抽黄媲白总称才，谁遣山栀入画来。似为诗家少知己，杜陵吟罢不曾开。
山头戴帽周公雨，岩下生衣傅说霖。莫道蛮州无此样，可怜老我十分心。
天上嫦娥也可怜，广寒宫里夜孤眠。早知人世相思苦，不若移居桂树边。
漠漠渔村烟雨中，参差苍桧映丹枫。古来画手知多少，除却范宽无此工。
赵璧隋珠买不回，夜归倚暖雪中梅。当年误食相思字，字字神仙解不来。
停骖惆怅惜芳时，岭海归来两鬓丝。纵使莺声如旧好，绿杨都是折残枝。
手栽数种细青青，忽蔓堂阶刺眼明。东风不费吹嘘力，好向春时却尽生。
雪花飞上白髭须，茧纸犹抄细字书。莫笑老翁儿戏子，政缘长日要销除。
素笺折叠涂云母，黛笔清新画月娥。莫道绣奁无粉本，朝朝镜里看双螺。
得之平陆我登车，不见群优孟子诛。只恐鼻端无好质，归时依旧腹空虚。
闻说朱门夜半开，楚王时唤莫愁来。于今满地皆荆棘，野鸟不啼人自哀。
灯前微雨惜黄昏，想费慈闱夜倚门。知汝悦亲能有道，不应惟种北堂萱。
今年春晚天气寒，桃李村村犹未吐。豗击雷声送五更，江皋一阵催花雨。
光阴高柳欲飘绵，拂著蔷薇锦壁连。莫道行人总无识，定因罗爵爱门前。
生前喜作死规模，强把冠裳束幻躯。儿辈对人抛好语，吾家南极老人图。
春归门巷静深深，老去无情不彊吟。风絮入帘晴昼永，自烧香饼试花沈。
燕京百事且休忧，但苦炎天道上沟。近日巳闻将扫括，不须遮鼻过风头。
堪笑平原血溅衣，但知忠义未知机。命悬鬼貌千秋事，年及悬车自不归。
羽客禅僧也好奇，对人觅句几攒眉。林端新月初高夜，叶底残红落尽时。
读书茅屋白云岑，日月如流老欲侵。岑傍松杉栽万树，于兹十载已成林。
丹成遗井在层巅，金碧灵光夜烛天。抱瓮道人闲不得，白云深处灌芝田。
高资店里主人婆，万福官人问讯和。安稳在家能几日，别时不似见时多。
不唱杨枝唱竹枝，谁怜花泪碧离离。南梳北裹无心好，辜负春光绝丽时。
一川晴日破春容，柳絮桃红赴望中。莫喜芳辰又来到，少年能耐几东风。
乱山深处结茅亭，暖日烟霞锁翠屏。松下茯苓秋可𣃁，投簪从此老岩扃。
小朵轻红带雨香，柔条深翠引风长。道人不是看花客，肯把墙隈借海棠。
洞府标灵万古传，石云呈瑞始何年。人间欲待为霖雨，但看从龙起碧天。
飞泉练白地无尘，欻起千波湛寂身。静挟飞仙忘世虑，却嗤尘世梦中人。
逍遥物外包相传，远望清虚碧似天。莫道精修无报应，今生便见旧时缘。
不寻归路失人间，灵鹤文鸾任往还。一自葛洪烹药后，更无人听此声闲。
柴扉日日昼长开，雨后花丁灌树来。好种碧梧千百个，他年选取作琴材。
寒食东风御柳斜，轻盈袅娜占年华。试看三月春残后，不见人烟空见花。
家幸平康为乐天，世遵清白矢心坚。园林百果春如海，几阁群书日似年。
大梦山前片月孤，送君走马入燕都。黄金台上生秋草，犹有当年骏骨无。
古柏森森护邑闾，风霜历尽影扶疏。共传寿母长年似，只恐贞心柏不如。
五霸兵争总祸机，三王仁治但垂衣。老农不解兴亡事，唯说今年豆角稀。
半区茅屋裹疏篱，无地容盆作小池。祇有案头翻笔墨，老翁彷佛似童儿。
春晴野老喜桑麻，恣纵儿孙斗万花。头白县门犹未识，但闻人说有官家。
三晋当年各拜侯，王纲纽解竟难收。山东连师凭谁在，容易强秦并二周。
万石嵯峨秋色深，居然天险待登临。防胡莫问当年事，惜别堪怜此日心。
仙翁初不记年华，食罢蟠桃又著花。只在人前人不识，蓝溪流水两三家。
困睫瞢腾老孝先，粗毡布被早霜天。珥貂碧落应无分，且向人间作睡仙。
山中亦有薇堪采，海上那无节可持。野老不知人事改，相逢犹话旧年时。
雨映行宫辱赠诗，元戎肯赴野人期。江边老病虽无力，强拟晴天理钓丝。
老将病骨犯烟波，厌听蓬窗雨作魔。一枕僧房得安梦，受恩真是不须多。
千章乔木挺苍苍，都入天家作栋梁。惟有老身无用处，岁寒岩壑饱冰霜。
年才二十众知名，孤鹤仪容彻骨清。口传天语来人世，却逐祥云上玉京。
今年春半不知春，飞雹奔雷吓杀人。缝得春衫元未著，免教惆怅洛阳尘。
霜压惊尘月满山，云中鸡犬又东还。几时踏雪携青玉，来访仙人石室间。
三面青山围竹篱，人间无路访安危。扶筇共坐槎牙石，涧水悲鸣无歇时。
数闲茆舍老生涯，篱落相依四五家。不见近来门外辙，故人应驾肉轮车。
天恐花神漏泄香，故教酝酿待新凉。丹铅不御丰容浅，一洗尘凡时世妆。
蜀又交侵淮又危，江湖风浪沸潢池。连朝云气浓于墨，想是英雄血战时。
十年献纳侍彤墀，鸿渐闲思见羽仪。先哲所焚惟疏草，不留谠论后人知。
出郭门东宿霭披，仙公灵迹尚堪追。空林日日传清响，敝帚年年付与谁。
一晴山与水争奇，莫道春残赏约迟。正得落红飞絮后，松风萝月澹相宜。
小松新桧未成行，劝督栽培想上方。檐外老榕知几岁，亭亭孤立傲风霜。
长日登临忆侍郎，芳时谭笑客凝香。须公多办琼花露，容我时开古锦囊。
银角桃枝空有赋，铁根藜杖可无诗。从今客到迎门待，还我维摩未病时。
损之不见数年馀，万种相思一事无。唯有近来茅屋梦，为君时复到皇都。
邂逅邗沟记昔年，知君跋马自湘川。欲持斗酒洗泥滓，未办青铜三百钱。
云汉寥寥雪羽毛，海风吹月倚秋高。石田瑶草俱情思，时见临池一吮毫。
圣贤道在惟颜子，忠烈名存独杲卿。甘向贼庭守节死，不羞吾祖与吾兄。
火山五月行人少，看君马去疾如鸟。都护行营太白西，角声一动胡天晓。
南湖秋接洞庭波，湖上闲人草结窝。白昼清风足幽梦，月明时复和渔歌。
王母行宫列宿分，九微灯艳紫元君。玉楼金阙非人世，空水茫茫载白云。
溪边乱石蛟鼍卧，烟里千花锦绣围。记得年时作寒食，山桥吹笛雨中归。
山杏溪桃次第开，狂风正用此时来。未妨老子凭栏兴，满地残红点绿苔。
射蛟鞭石总荒唐，翠辇频年到海旁。谁识神仙无定寄，宫中亦有杜兰香。
解道死生俱是梦，纵饶勘破亦奚为。何如总付不思议，权向糟丘住几时。
花傍水边窥缥缈，月来花上失蝉娟。长教风脚微如线，时把真香为我传。
苕霅从来著志和，子云宁久占烟波。速归径上清班好，时过南湖伴浩歌。
玉帐元戎过福州，谁担此担向边头。中宵敧枕难成寐，底道侬无隔夜愁。
无端险恶山川气，尽付当时武媚娘。淫虐千年遗臭在，至今人唾则天乡。
乌臼平生老染工，错将铁皂作猩红。小枫一夜偷天酒，却倩孤松掩醉容。
胡尘轻拂建章台，圣主西巡蜀道来。剑壁门高五千尺，石为楼阁九天开。
牢落偏州少士夫，一鸱求借是书无。道山堂外长廊下，黄卷如云记石渠。
宫庶才名天下知，旧题留在此园池。墨痕蠹尽重翻稿，二十年来似梦时。
老大无堪百不能，年来但可饮三升。斋厨何用须佳酿，莫遣征南误见称。
旧闻五岳多灵药，晚遇高人得秘文。梦境此身常是客，几时归卧华山云。
明知为学日有益，不知为道又如何。但觉家贫身渐老，聪明不及旧时多。
风絮流花一任渠，北窗高卧绿阴初。闭门春色闲中老，为谢平生董仲舒。
去岁山城酒一尊，今年无恙醉柴门。不知有限生辰酒，合得田家几瓦盆。
两屐新泥蒻笠攲，满村风雨独归时。玉堂天上神仙客，妇女儿童总未知。
七弦之外数联诗，袅袅炉烟酒半卮。岂独对床堪听雨，不如话到月斜时。
天上荷花天上开，不应吹落世间来。秋风昨夜香如酒，帝遣天池作寿杯。
早识佳人命不长，殷勤花底作鸳鸯。三年不肯如泥醉，恐致卿卿恼太常。
人人慢说酒消忧，我道翻为引恨由。一夜醒来灯火暗，不应愁事亦成愁。
回头四十五年非，无赖秋光满客衣。可惜吴中莼菜好，陆机张翰不同归。
道人相见古梅边，为写幽情拂响泉。窗外南枝春尚浅，雪英千片落冰弦。
一年官路几回修，差尽丁男到白头。纵有不平犹实地，往来车马莫深愁。
南鸿北燕日蹁跹，每岁征程计八千。却怪沿堤春后柳，年年新色为余怜。
少小亲仁长事师，讲帷无复再趋期。不眠此夜相思处，敢忘平生刻骨辞。
四十馀年睡梦中，而今醒眼始朦胧。不知日已过亭午，起向高楼撞晓钟。
使君自是为霖手，要雨雨来何旱忧。报尔田家但勤力，今年定有十分秋。
日长珠箔漏声疏，案上苏文恣卷舒。时有佳篇符睿思，便将团扇作行书。
当年吏隐日徜徉，惯逐春风到上方。岸柳溪桃应记忆，可能梦里觅刘郎。
不知何铁打成针，一打成针只刺心。料得人心不过寸，刺时须刺十分深。
乾坤纸上黑腾腾，爪股风雷墨所生。一雨尽归烧尾德，世间谁识有曹兴。
东家酒熟纻旗悬，费尽床头子母钱。贵贱交游元不少，夜深谁泛剡溪船。
靓妆艳服游川上，箫鼓声中俗自欢。寄语春风休用恶，恐教潭水起波澜。
不见风流李谪仙，彩笺谁继碧云篇。黄花零落芙蓉老，惟有青山似去年。
天涯时有北来尘，因话它人及故人。也是先皇能罪己，殿前频得触龙鳞。
何处佳人竞晚妆，素钗斜倚曲栏旁。月明应讶花无影，风细时闻玉有香。
岳麓道林何处是，郡人遥指水西村。儒宫佛寺俱无迹，竹树如麻暮雨昏。
山深谷冷老烟霞，君住孤村第一家。一榻清风明月夜，钩窗闲对紫薇花。
书舫追欢夜复朝，花茵促膝共吹箫。依稀犹记吹箫处，杨柳堤边第六桥。
山通一水径皇都，多少英豪出此途。传我飞来元羽翼，好风吹送过天衢。
伯阳道德释迦心，夫子文章尽可寻。饱食暖衣都不顾，可怜容易过光阴。
虎山桥畔月如银，桃花梅花相代新。不须指点增惆怅，身是当年画里人。
此兄自是风尘表，半在山巅半水涯。老子怕寒浑不出，夜窗明月看横斜。
飘风骤雨饷时间，堕蕊飞花满地殷。自是群芳将结实，非关风雨故摧残。
独立坤维老作家，心无二用裂千差。自从行道威音外，见著枯桩几度花。
烟笼柳影老莺啼，雨湿芹香乳燕飞。二十四桥春又尽，江南词客正思归。
将军不遣鹤乘轩，却送书闱墨沼边。老我归来静相对，洛阳长叹最堪怜。
欲邀诗社同莲社，为筑将坛并杏坛。图得有材皆命世，不随风月报平安。
水玉空青不易求，兰苕翡翠擅清秋。才情岂是人间少，不到高唐梦未休。
少帝龙飞晋水时，邺侯经画自多奇。衡山半似商山隐，重为储皇定国基。
秋水浮船五尺深，也无情事到讴吟。十年荡桨无人问，却有飞鸿识我心。
君嫌无伴懒看花，我向花时更忆家。欲趁芙蓉同一醉，秋江好为送归槎。
一醉昏昏万不知，黄昏促席夜深归。明朝惟见家人说，昨夜归时雪满衣。
花时酒客围花坐，今日红稀客不看。即使盛衰遵物理，何须反覆似波澜。
老圃堂前看晚晴，近溪时听斗船声。不知远境干戈意，但觉凭轩笔砚情。
酒量真同德量宽，昔年曾侍罄交欢。于今渴想头濡墨，无惜因风寄我看。
浩荡君恩较海宽，长容虎翼与猴冠。因悲就鼎富年吏，犹是今朝第一官。
风流子美不寻常，老大犹怜黄四娘。江橘垂垂如赤日，味浓偏在饱风霜。
擅春正是海棠时，剩为新晴准备诗。泼火雨来还有信，岗南岗北竹鸡啼。
门外清溪玉一湾，屋头苍翠四围山。世间底是真仙景，若个能来此地闲。
少室隐居空索价，北山俗驾费移文。道人笑破世间事，去住身心如白云。
暮角清声杂凤箫，一时冠带似圜桥。谪仙诗句春泉涌，万斛量愁顷刻消。
银箭知传弟几更，玉壶清漏不闻声。雄鸡本是司晨物，未可非时妄一鸣。
棠照霏微暮景寒，白楼赋就笑相看。非关奉倩神伤甚，多少嘤鸣惜刈兰。
学道何妨只在家，谩栽花草记年华。个中本自无荣悴，浮世何曾似落花。
东风寒食踏芳郊，一种春来豆蔻梢。闻道花田今寂寞，采花人向小梅坳。
闭户无营懒自宜，逃名渐觉少人知。相逢陌上休相问，二陆今非入洛时。
少年为吏虑非循，一骑奔追委使臣。使者不追何所对，车中缘见白头人。
姑苏翰墨风流地，道观高蹲没字碑。几问章缝浑未识，独摩苍藓立多时。
草色连阶映绿苔，东风独处不须栽。时人要得春光好，还得名花几树开。
宫树行行密覆墙，雨馀沙净碧云凉。锦衣花帽金鞍马，彩仗红旗夹道光。
雪骨檀心碧玉姿，抽花多在小盆池。道人不写胭脂色，墨淡香寒著几枝。
不将尧舜等瞿昙，简语宁同卖菜添。惆怅老成无复见，一时流俗正清谈。
晓角寒声散柳堤，千林雪色亚枝低。行人不到邯郸道，一种烟霜也自迷。
行尽清溪到敝庐，绕篱黄蝶半畦蔬。频年学圃休相笑，千古英雄亦荷锄。
春花凝露草凝烟，讼简民淳屡有年。每念旧山归未得，何妨于此醉林泉。
曾听朝鸡警独眠，午门灯火夜森然。一官此日天涯外，远效华封祝万年。
灵蛇不与世相关，时复蜿蜒水石间。何处天瓢待霖雨，一龛香火梵仙山。
淮王上客总能文，谁似风流徐少君。彩笔写将芝岭色，锦囊收尽蠡湖云。
窗中远看眉黛绿，尽是当年歌吹愁。鸟语夕阳人不见，蔷薇花暗小江流。
一时行过虎溪东，笑倒庐山五老峰。说与柴桑陶靖节，攒眉不必更闻钟。
贾谊宅中今始见，葛洪山下昔曾窥。寒泉百尺空看影，正是行人渴死时。
老依卜市不论钱，习静年来白已玄。安得相逢王辅嗣，垂帘闲坐说先天。
岁寒相见在天涯，玉色珠光带露华。笑杀玄都狂道士，种桃何不种梅花。
山色未教晴日染，松声时听晚风梳。韶光九十去无几，春雨春烟锁翠芜。
清风吹下到藜床，袖拂香尘路亦长。老眼花枝还带雨，不知何事笑沧浪。
飞琼本自列仙家，携手高台共月华。笑煞红尘孤店客，误人年少帝城花。
多时种树已成丛，屋角墙头地不空。拂瓦轧墙犹不忍，留遮炎日待凉风。
呢喃不听一年馀，又见双飞向竹庐。翻笑人间湖海客，重来仍占故巢居。
老渔吹浪不肯休，一夜南风打篱响。滩下轻舟未可行，山脚盘涡似车辋。
子秀霜中色更嘉，金钱粲粲满庭阶。渊明异日开三径，端仗兹花慰老怀。
不辱其身不辱亲，要明圣学尽人伦。岂为媚世文章士，养就中和万古春。
池方一寻深寸许，泉脉涓涓萦砌台。闻道旱天能作雨，定应变化自何来。
明月舒光乍上枝，梦残空使楚王悲。无情最是巫山女，暮雨朝云只片时。
何年泰岳峰头石，飞落东溟海上沙。云气抟成丈人影，霞标开出隐侯家。
圆时缺处何曾有，缺处圆时自俨然。举世尽随圆缺走，几人透出未生前。
坐深鱼鸟自相亲，野老忘机欲卜邻。柳外飞桥新雨过，桃花水涨半篙春。
闽南随处好山川，叠嶂平林俯钓船。争似春风登蜀道，半空楼阁五云边。
自怜济世本非才，鞅掌长依楚水隈。春到故园新涨满，昔时兰桨共谁回。
茱萸黄菊占秋光，休叹佳时在瘴乡。饮罢此身归有日，明明天子正当阳。
履斋画里实斋堂，四十馀年故意长。我识渭阳情更切，西风岸藻不胜黄。
元宵有月便无愁，已是新年第一筹。说与素娥从此去，只须依样做中秋。
几欲寻真未得闲，白云堆里望玄关。烦君多养雪色鹿，借我来时骑看山。
长恨年年月窟秋，无人共拍酒船浮。君家双桂开时节，我欲从君载酒游。
主人流落委荒坟，燕子还来坏戟门。惟有桃花古时月，端端正正照啼痕。
小橘枚枚菊未黄，蟹肥全不待些霜。莫嫌草草相知少，犹是曾为吏部郎。
楚山春笋楚江鱼，北野黄羊恐未如。老来更厌江鱼美，食笋山中乐有馀。
旧刻岩前文字在，登临尽日动悲辛。子孙千载知多少，只我今来嗣后尘。
庙食空山八百年，衣冠犹是李唐前。汴河十里垂杨柳，何似松阴数亩田。
邮亭折尽为分携，争得长条拂地垂。何似竹篱茅舍畔，新年不减旧年枝。
远梦回时路已迷，三更霜月倚楼西。惊乌有底无穷恨，取向琴中作夜啼。
劝君休作悲秋赋，白发如星也任垂。毕竟百年同是梦，长年何异少何为。
野寺空林落照低，微钟烟树使人迷。逢僧只道山门近，不觉穿云又过溪。
刘郎写照妙通神，三老图成又一新。只道老韩同传好，被人指点也愁人。
涉春风雨见花稀，红药开时春已非。病夫何与知许事，送与缓歌金缕衣。
茶罢移床就竹眠，泠然风起和流泉。山禽未绝东归客，时送清音到枕边。
宦途至老无馀俸，贫悴还如筮仕初。赖有一筹胜富贵，小儿读遍旧藏书。
二十嫖姚风火飞，銮舆夜夜过焉支。茂陵不费凌云气，解见蟠桃著子时。
前世久知君是我，后身皆说我为君。却怜同姓亦同病，长乞侏儒粟共分。
落帆重到古铜官，长是江风阻往还。要似谪仙回舞袖，千年醉拂五松山。
膏泽乘时要发生，云师可是太无情。朝朝只解连空晦，好雨终悭造不成。
万壑云烟增壮观，一壶天地入雄歌。公侯何物堪人老，自是儿童为揣摩。
高阜荒荒古木稠，南徐江水送行舟。河山已带中原色，风雨今为北道愁。
禁城春色又将过，岁月于人奈老何。不向镜中添白发，玉颜犹胜旧时多。
博落山中黄子杨，少从李生受仙方。道成初试飞升步，引手蟾宫折桂香。
拥衾睡美无人唤，闲忆当年趁早朝。今伴赤松聊卒岁，后来功业付曹萧。
半月高斋对鹤眠，客来无日不探玄。不知何处人间世，拚与青山静结缘。
露叶霜柯带晚阴，昆仑骨冷藓花深。吴刚老去伶伦死，谁识储材造化心。
烟林六月早凉生，夹道青山画不成。流水亦知人送客，潺湲学作断肠声。
四海秋风吹战尘，有来濯足到溪滨。天荒地老人间世，醉把流觞一笑春。
自分江湖老此身，不图重拜圣恩新。世间荣落逡巡事，慎莫轻看失意人。
关山北望漫踌蹰，闻道单于款塞初。此日江湖堪自慰，知君不向酒杯疏。
年少探奇逸兴增，杖头常欲上云层。于今老病居人后，见说峰高便畏登。
万斛苍烟恋钓矶，一川秋绿漾清晖。空明隐映流光薄，翻忆当年苏紫微。
万事悠悠心自知，强颜于世转参差。移床独卧秋风里，静看蜘蛛结网丝。
宣城人物未全衰，四士风流世不知。别后略无佳语寄，道中才有数篇诗。
直到孤峰最上头，下看双涧玉虹流。世间培𪣻何须数，且卧元龙百尺楼。
放牛归马净尘埃，地北天南道路开。火鸡驯象时时贡，不数周家白雉来。
往年曾读兴公赋，颇爱天台擅美名。数幅生绡传貌得，恍如陆地到蓬瀛。
竹树萧萧带夕阳，无边秋意满潇湘。雁声忽起黄芦岸，多少征人忆故乡。
平生交友各飘蓬，只有丸丸雪后松。万里归来还往绝，独君时许略从容。
爱君才辩吐如倾，圆直横斜善讲兵。休弄向时闲笔砚，破蛮征虏是功名。
江阁疏钟恼客眠，俸钱酤酒醉陶然。明朝况是正元节，百岁浮生又一年。
当头一诺未为亲，大道难将语默分。不听晚风江上笛，一声吹破碧天云。
寻常公署复朝参，会面何由一接谈。却是老天相补报，直教联辔过燕南。
山中注易不须删，稷下谁知有鹖冠。我自最怜嵩少色，白云披褐几回看。
江上花催问礼人，鄱阳莺报越乡春。谁怜此别悲欢异，万里青山送逐臣。
洗尽残妆倚玉楼，世间脂粉且休休。芳心未必伤幽独，冷雨疏烟与替愁。
铃阁沈沈草檄稀，桑榆虽好傍斜晖。莫嗔腐鼠将鸱吓，元是鹓雏出世非。
梅花处处解相迎，洞口无人问姓名。几道飞泉天上落，乱随风雨作秋声。
江上鹧鸪留客住，黄陵庙下泊船时。一林春雨垂垂绿，消得晴风烂熳吹。
凭陵风雨上崔嵬，一见亲公病眼开。似是前生师弟子，两年今日入山来。
半年辛苦葺荒居，不独单寒腹亦虚。努力且为田舍客，他年为尔觅金鱼。
霜花零落暮秋寒，一醉西风树叶丹。却怪枫人留不住，满溪月色老夫看。
乡曲论交大父馀，耳根狼籍病翁书。小儿莫道无灵性，也傍寒塘望笋舆。
细蓓繁英次第开，攀条尽日未能回。不如醉卧春风底，时使清香拂面来。
织篱为界编红槿，排石成桥接断塍。野老生涯差省事，一间茅屋两池菱。
自是不耕仍不种，年来何处觅仓箱。秋冬莫遣还虚过，图取前春有稻粱。
乡国诗来当远书，十年离思几时除。南归会有重论约，已辨骊驹戒仆夫。
陇山鹦鹉羽毛鲜，养在金笼已数年。应为能言人爱惜，教成御制鹤冲天。
对面孙吴开两阵，乘机胡越竞操戈。锱铢胜负何须较，喜败无人似老坡。
杏花疏雨枌香深，朵朵迎风艳不任。老眼不谙花态度，从教春色付山禽。
腹怕饥兮身怕寒，空盂老衲每相关。满头霜露听鸡唱，一入空门不得闲。
洛阳大底居人少，从善坊西最寂寥。想得刘君独骑马，古堤愁树隔中桥。
阿坚泽畔菰蒲节，玄德墙头羽葆桑。不会世间闲草木，与人何事管兴亡。
年年遇着中秋节，活计虽贫强自欢。不似今年贫得甚，倚栏无个月明看。
酒吾甚爱径须醉，快洗平生老瓦盆。中有笔峰能画我，一牛横笛过孤村。
万感生于一念间，炷香惊起老龙蟠。今年人协嘉鱼梦，荒却池前古石坛。
山楼此夕共铺云，月满长空水满津。笑我自耽林下乐，独怜多少未归人。
闻说前滩大虎头，行人愁绝欲回舟。世闲多有虚名误，不见钱塘海逆流。
未到衢州五里时，果林一望蔽江湄。黄柑绿橘深红柿，树树无风缒脱枝。
九剑盈庭酒满卮，戍人归日及瓜时。元戎静镇无边事，遣向营中偃画旗。
尽道次公当入相，江湖那肯久迟徊。西湖春物空凝意，犹望方舟赏胜来。
古寺无僧门半扃，重来往事暗伤神。一株残柳犹青眼，似识当年系马人。
僧怜海石为棋子，客惧蛮螺作酒杯。自笑平生喜韬略，此时何计上金台。
裂帛声中发祸机，白华歌断草菲菲。可怜蜀道三军恨，不记他年武惠妃。
嫦娥不是人间客，月殿应非世上宫。当日君臣俱涉梦，渔阳特地起西风。
墨卿与我是相投，了得时需便罢休。不见江南井中藏，只为相国寺门留。
一抔自筑珠丘土，双匣犹传竺国经。独有春风知此意，年年杜宇泣冬青。
六宫禾黍千年恨，一片江山万古情。明月不关兴废事，夜深还照石头城。
江边身世两悠悠，久与沧波共白头。造物亦知人易老，故教江水向西流。
击节歌声未出门，照书灯火已眠尊。老妻唤醒蒲团梦，更与殷勤煮菜根。
沙头㶉𫛶寒相傍，老树槃跚枝拂浪。前村急雨涨滩流，日暮渔舟撑不上。
诗到双峰自一家，纷纶仙卉杂天葩。几时共载西湖去，千纸看公写物华。
落尽宫花辇路荒，銮舆西狩岭云长。词臣休望金鸡赦，蜀道艰难胜夜郎。
人愁春去少花枝，我爱园林春晚时。嘉木阴阴吐新叶，好风微度绿参差。
黄花狼籍晚犹香，冷蝶频来著意忙。不见东篱千载士，自应埋没老风霜。
剩欲扶筇随意行，要令心迹得双清。何时同入翠微去，丈室先参老净名。
酒尽沙头双玉瓶，穷途阮籍几时醒。故园杨柳今摇落，怅望秋天虚翠屏。
异时乘月唤胡床，便羾青鸾到玉堂。见说紫清虚伫久，渔船休恋落花香。
徐行后长味深长，此道谁能笃不忘。我欲讲行乡饮酒，大明上齿习斯堂。
覆雨翻云转手间，阴晴都付与秋山。老年心绪偏宜醉，长日工夫只为闲。
苍苍石穴五百里，炎热寒凉一汉家。绛灌萧韩同故道，关张不共出褒斜。
怜君落魄不堪羁，笑我如君不我痴。世事只今如戏剧，也甘晦迹向明时。
雪爪星眸世所稀，摩天专待振毛衣。虞人莫谩张罗网，未肯平原浅草飞。
岩前花发四时春，岩下风光日日新。大化周流常不息，谁能伴汝说无生。
窝名安乐直堪咍，臂痛头风接续来。恰见安之便安乐，始知安是道梯阶。
水调山中不用符，老僧仍挟古茶垆。晚来送客前泾去，问道前泾月有无。
小丑厄年当北遁，皇朝今日合中兴。凌烟阁上功臣数，敕与画工特地增。
菊花霜后半凋残，壁下蛩吟不奈寒。多少朱门尽豪俊，十年掉臂不相干。
燕居不日拟灵台，惟有依庸尚未恢。千古同心应不少，但能继往自开来。
多年不见罗浮子，忽见平生何广文。汪汪广汉谁能度，他夜随君有梦魂。
梵楼佛火千轮出，汉畤神光百道来。为报金吾休禁夜，太平箫鼓宴钧台。
王郎本是大罗仙，暂谪人间二十年。一夜缑山仍控鹤，满天风露冷婵娟。
相公提笔福苍生，印得当年命术精。钧翰珍藏塞翁马，六丁严护不容惊。
晴窗日日拟雕虫，惆怅明时不易逢。二十五弦人不识，淡黄杨柳舞春风。
明月飞来珠海长，愁心尽与白云乡。高歌试问投竿老，我是今狂定古狂。
弄云微月淡回廊，十室连甍占上方。谁道各无容足地，夜谈犹欲致时康。
伊洛横渠造道深，谁传衣钵见贞心。儒宗赖有金华子，后学宁忧不嗣音。
定远思归限玉关，何如出入紫霄间。缓带轻裘修羽猎，时时射虎向南山。
路转河桥客欲辞，黯然东望一沾衣。来时记得停舆处，茅屋垂杨映酒旗。
去年送我出城东，转隔关山千万重。幽地此时空念切，只教梦里暂相逢。
五老峰前万顷江，女儿浦口鸳鸯双。惊飞何处沙上宿，夜雨钓船灯照窗。
每念道人张一无，京尘填眼髑髅枯。师资贼害无人理，负子清光白玉壶。
年年长是阻佳期，万种恩情只自知。春色转添惆怅事，似君花发两三枝。
蓬门相直是南山，傍著丹梯尚可攀。野兴旧同流水远，道心今共白云闲。
霁色遥瞻夺晚虹，冲星宝剑有雌雄。西邻东老能相访，共饮藏名酒肆中。
读罢羲文先后天，萧然一室袅寒烟。山中岁月那知得，但见梅花又一年。
思君玉树悬弧日，正我金华鼓瑟时。鸠爽祗今腾凤羽，头颅章甫慰吾私。
形骸已病尤宜懒，岁月长贫屡有诗。犹得深居少尘事，只如同在岭南时。
镂玉雕琼簇闹竿，珠花翠叶缕金篮。东家年少贪游冶，正值明朝三月三。
夹岸垂杨三百里，秪应图画最相宜。自嫌流落西归疾，不见东风二月时。
黄纸恩书下紫宸，岂惟群罪许从新。其间多少宽民意，四海承宣有几人。
六行由来数睦姻，士须重义勿轻贫。老夫家谱分明在，莫以新亲薄古亲。
云台高议正纷纷，谁定当时荡寇勋。日暮灞陵原上猎，李将军是故将军。
曾闻召对栽花日，忆在明光起草时。不是马卿清节重，谁能别驾到天涯。
谁人解遣醉时醒，始变鸣禽第一声。似向幽人催蜡屐，水边沙际看春生。
群玉峰头玉帝家，桥边池上玉横斜。白头老监今留落，曾领群仙共赏花。
八姨粉翠锡千缗，脂盝新妆百宝匀。白发上阳宫女老，补衣重拆绣麒麟。
高花玉质照穷臈，破雪数枝春已多。一时倾倒东风意，桃李争春奈晚何。
暑气蒸人病未苏，时吹凉雨满庭除。秋来不待梧桐报，妆点前山景色疏。
晓向金阊折柳枝，临行赠别意迟迟。欲知别后相思处，梦断匡山月落时。
白玉花开碧玉弯，戴逵溪上谢公山。若教当日逢斯景，肯道扁舟尽兴还。
静清深处许吾闲，朝看云来暮看还。泾上再歌倪老句，邵家亭子面西山。
汉储未定若垂旒，谁为君王借箸筹。堪笑商山采芝老，到头却上子房钩。
满洛城中将相家，广栽桃李作生涯。年年二月凭高处，不见人家只见花。
梅花重压帽檐偏，曳杖行歌意欲仙。后五百年君记取，断无人似放翁颠。
鸳鸯飞下水东西，十里芙蕖望欲迷。只少红妆隔花语，此间不是若耶溪。
闻道溪桥涩欲乾，黄昏缟袂不禁寒。爱之不见空搔首，玉立亭亭可得干。
真人升去寂无音，徒指空坛说杏林。讲道虽非夫子惠，此心还是爱人心。
萋萋芳草白鸥洲，欲乞先生数笔留。着个藤蓑憨老子，钓竿终日在船头。
北山自负任翻句，多少诗人阁笔休。戎挟两峰怀袖去，并它句子一时收。
十分花事属歌喉，笑入芳尘烂漫游。皇道太平无忌讳，纵横何处不风流。
秦中本自好溪山，况在终南鄠杜间。占得林泉清胜处，投簪莫待老方还。
大坂溪头寝庙开，端公香火百年来。一时孙子能绳武，豸绣同登内外台。
庭下幽花照眼醒，绿阴成幄晚风清。何时抛掷铜章去，小艇烟波弄月明。
何侯嗜学黄鹄举，谢客哦诗丹凤鸣。急雪异时登拟岘，放歌何日酌宣城。
残春隐隐恰如新，老眼浑看见未真。更不分天与人异，只疑共是一团春。
一笑无言桃李场，从教遥夜斗寒香。红梅何意败家法，便欲从时作闹妆。
断绝人间千万缘，尚留篇什伴残年。欲知诗思今来懒，祇乞成都减样笺。
谁道吾无安乐窝，吾窝不小洛阳多。铁桥流水山深处，草碧花香鸟自歌。
雪边画阁几时春，遥映江南柳色新。立马长干愁不折，无因寄与望中人。
蜜炬殷红画不如，且将归去照吾庐。今来并得三般事，灵运诗篇逸少书。
瀛州三月雪中行，千里寒风到济宁。道上女郎斜插柳，始知今日是清明。
兰闺独立已多时，月白风清祇自知。忽忆主恩浑未报，频将青镜照蛾眉。
拂枕隐眠延露石，开襟长啸蔚蓝天。尽驱虎豹耕南亩，种出黄精养寿年。
秀眉青目树花衣，一钵随缘智不知。佛与轮王嫌不作，世间刚有个痴儿。
我游南宾春暮时，蜀船曾系挂猿枝。云迷江岸屈原塔，花落空山夏禹祠。
山翁醉倒习家池，欢饮儿童翁不知。今日使君情更别，只来啜茗赋新诗。
作花莫作坟前树，三月清明便化泥。犹道春来愁尚浅，黄昏添上子规啼。
几年灯火伴僧孤，香烬衾寒水一壶。他日鹿门山上梦，又应夜夜到边隅。
令弟遥迎自豫章，难兄缘道候行装。春风共喜新晴好，问水看山到吉塘。
夜深闲把玉东西，月下楼空画幕垂。人似天孙酒如玉，梦中犹忆少年时。
东晋风流胜事多，一时人物尽消磨。不因醉本兰亭在，后世谁知旧永和。
廿年白下忆相逢，尔自西兮我自东。神剑元来终会合，夜看斗气贯长虹。
笔端造化出天巧，写出江南雪压枝。谁道春归无觅处，横斜全似越溪时。
隔溪古寺夕阳时，风送钟声落翠微。想见老僧归院晚，山童未掩白云扉。
小红亭子白阑干，入道宫娥玉作冠。袖出青梅弹㶉𪆟，银瓶满注蔗浆寒。
去年匹马度中关，除却经书两袖单。此去长途风雪际，殷勤为嘱好加飧。
绛衣披拂露盈盈，淡染胭脂一朵轻。自恨红颜留不住，莫怨春风道薄情。
洞门深锁绿烟寒，来享浮生半日闲。城北城南无老树，横吹铁笛过庐山。
千丈飞崖倚半空，火云时节此清风。身闲一日俱仙思，何用藏形古木中。
依旧当年一笛吹，山寒云破月光迟。满堂宾客今谁在，无限伤心只自知。
过雨湘江翠羽攒，舞风清影玉声寒。当时嵇阮人何处，留得高标咫尺看。
雨歇高堂梦宛然，鄂君绣被袅馀烟。独怜纸帐梅花下，孤负孤眠十二年。
四顾苍茫玉树寒，扁舟何事泊江干。想应棹入山阴道，兴尽归来理钓竿。
文殊千佛显真乘，水月光中见定林。昭瑞当时连集福，咸池今日应奎参。
平云寄隐尽成灰，三十年间一梦回。言说已无形影在，屋梁残月送馀哀。
春晴无处不繁华，多少游人逐钿车。尽道东风花柳好，谁知生意在桑麻。
青山如主复如宾，相对无言意自真。富贵不应忘此味，从来世上少闲人。
新松杂立遍山隈，旧松彷佛连天台。乔柯老盖堪栖息，时有仙人骑鹤来。
袅袅清笳入雪云，白头老守卧中军。自怜到死怀遗恨，不向居延塞外闻。
劝农因到好溪头，把酒相看忆旧游。三十年来如一梦，可怜空负钓鱼舟。
忧旱忧蝗恰一年，未春喜见六花妍。极知气脉艰调护，须得医和为保全。
端拱垂衣每面南，晓班庭下颂声三。典仪预白排朝日，假令临时放六参。
到城先自问残僧，老大关情一片冰。莫为空门能释恨，空门此日恨尤增。
三策前陈语漫详，外迁一再相骄王。惟馀正谊兼明道，此传流传万古香。
千峰寂寂待知音，人世纷纭那许寻。不是我来频寄迹，孤他泉壑万年心。
雅知文艺未为尊，次第沿流直讨源。不但学诗高一格，信然闻道小群言。
江夏童年已拜郎，殿前扶侍有辉光。冶城高会群公在，白首山林引目长。
天时人事共流通，何用将冰语夏虫。判为梅花多酿酒，春风里着蜜翁翁。
茂林修竹阴阴地，昔日曾为烂漫游。道人况有人伦鉴，为煮新芽更一瓯。
风鬃云锦别奇姿，蹀躞摇头破枥时。知尔雄心非栈豆，绿杨芳草正秋迟。
东风先我过梅关，为报今年海外还。万里归装何所有，浩吟诗思满江山。
旧时天禄校书郎，习气薰人老未忘。可笑当窗楮生面，却成宫额半涂黄。
姚家一种殿群芳，不学宫妆学道妆。秀毓中央颜色正，品题无忝作花王。
三十六峰高倚天，瑶台金阙贮神仙。嵩阳若与黄山比，犹少灵砂一道泉。
久客宁容忘式微，瓜期日念去迟迟。闻君好爵端孤负，棹雪山阴定有时。
千年一遇舜南巡，山献祥云水献珍。后土别无堪效意，百船装出玉嶙峋。
数十年来枉用心，心才起处被魔侵。自为城堑何人事，遣去呼来直至今。
寒雀喧喧冻不飞，绕林空啅未开枝。多情好与风流伴，不到双双燕语时。
自叹平生老道涂，不堪泥雨又驱车。鹭鸶第一清高底，拂晓溪中有干无。
少有经纶济世谋，拔温轻浩孰能俦。休言庾亮名居最，当在江东第一流。
真主分明舜与尧，追崇诏下复谁摇。悔深铸错行藏外，秪合西山老听樵。
紫台春少颊啼红，豺虎鹓鸾类岂同。莫把哀弦咎图史，由来失策在和戎。
十年花县眼中人，别驾淮阳又几春。曾共乌台高十仞，郑郎今著白纶巾。
桥梓相传清白在，君臣鱼水千年会。谁知一握小横披，开国承家理无外。
松湾一道水流斜，小艇凌波蹴浪花。欸乃数声柔橹过，轻鸥点点起晴沙。
花下朦胧作桂看，细评香影一般般。唤醒二十年前梦，依旧身游在广寒。
只趁重阳选菊栽，当栏殊不及时开。风霜日紧犹何待，甚得迎春见识来。
飞腾暮景惜流光，至后年前日渐长。绕屋雨声无藉在，海山尤带北风凉。
一步寒郊一惨眉，望春春色苦来迟。东君未必私桃李，只恐梅花谢有时。
东涂西抹斗新妍，时世梳妆亦可怜。人物世衰如鼠尾，后生未可议前贤。
十五圆非今夜圆，只因圆处减婵娟。有钱时节常常是，恐与姮娥不有缘。
梦幻空花祇自知，潜思二十九年非。夕阳芳草曾行处，谁料红莲步步随。
洞锁千峰紫气蒸，峭厓珠瀑乱漰腾。道人结屋云深处，自捣茶油供佛灯。
富贵贫穷各有由，宿缘分定莫罔求。不曾下得春时种，空守荒田望有收。
地有千岩与万津，霸图无计老青春。抱冰漫刷栖山耻，争奈倾吴是归人。
母子师资也是闲，分明此道播人间。后来话柄凭谁举，多种青松满四山。
老翁真个似童儿，汲水埋盆作小池。一夜青蛙鸣到晓，恰如方口钓鱼时。
四时万物无非教，人傍梅花月傍轩。若道不关梅月事，宣尼何事欲无言。
紫阳观前当大河，黄金峡里听渔歌。北来南去年年好，水远山长奈别何。
若道寻春被雨催，如何随处两三杯。晚晴晓雨如翻手，有底亏侬不好来。
濂溪阙里旧风烟，仰止于今五百年。太极有图谁会得，后生立志正希贤。
雨叶玲珑晓日明，经旬风雨得初晴。攲眠歇尽人间念，时听幽禽一两声。
霅溪居士买山图，碧玉峰前碧玉湖。中有一丘容我老，暮年居士肯分无。
为哦楚些作哀诗，婉转蛾眉能几时。天上人间不相见，欲从何处寄相思。
燕子年年入户飞，向人无是亦无非。来春强健还相见，送汝将雏又一归。
云顶嵯峨蛇阵长，锦江春日淡无光。老翁白发升平世，闲倚东风看海棠。
梧桐雨畔夜愁吟，抖擞衣裾藓色侵。枉道一生无系着，湘南山水别人寻。
美人秋水隔丰标，老树阴森锁画桥。几度经过须舣棹，不缘茅店酒旗招。
朔风边月蓟门秋，画角呜呜百尺楼。自著戎衣频上策，三年不起别家愁。
洲前老树似人立，岩际颓云如水流。梦著沧江归未得，醉来浑欲上扁舟。
大道分明在眼前，时人不会误归泉。黄芽本是乾坤气，神水根基与汞连。
气压春工千万枝，洒然开我合琉璃。知渠有美自难禁，不待雪深风劲时。
道堂高绝俯空明，上下跻攀取意行。净阁虚廊人寂寂，鹤声断处忽琴声。
道人家住梅花村，窗下松醪满石樽。醉后挥毫写山色，岚霏云气淡无痕。
路入闽中尽翠微，家家蕉葛作秋衣。石墙遮竹松围屋，时有丹禽哺子归。
春事何时属老人，好花知复为谁分。何当碧玉壶中雪，飞作香罗髻上云。
金作栏干玉作塘，莲漪一派注仙乡。涓涓波及人间世，雪窦山前白练长。
拒霜开遍有馀花，浓绿云中点绛霞。老我归来惊始见，题诗先报阿宜家。
辜负莲花开满池，下山相问欲何之。但言世外闲无事，只有人间病要医。
十五年来客帝乡，都门时有祖筵张。不知折尽河桥柳，曾立东风独断肠。
一枕鸟声残晓梦，半窗竹影弄新晴。屏深室暖秋垂老，粥美蔬香疾渐平。
日午猫睛一线时，红嫣紫媚正猖披。争如绛蜡通宵照，玉叶金须色愈滋。
五言未数韦应物，八面须还秦少游。花气湖光吟鉴水，雷推雨电赋黄楼。
十年前向此中游，尊酒传呼夜未休。何事春风不相待，垂杨摇落水边楼。
母慈子孝觉天全，桃发花枝岂偶然。名士品题图画卷，他年当不负凌烟。
簪组何劳伴我身，一瓢万里未为贫。芙蓉九点秋光好，圣世偏容放旷臣。
平生痼疾在林泉，老去诗名亦漫然。故旧相逢聊一笑，蝉声过耳竟谁传。
滇海门生廿载遥，飞腾次第上云霄。衰年七十犹羁旅，谁向玄亭慰寂寥。
三十馀年坐钓台，竿头往往得黄能。锦麟不遇空劳力，收取丝纶归去来。
忽忆淮扬万里船，俄遭目病苦经年。长安市上多灵药，谁似进贤江二川。
月姊飞来二月天，万花香里十分圆。谁教婺女星知道，一夜搀先照画筵。
拟向明时受一廛，著鞭尝恐老农先。行藏已问吾家举，从此驰君四十年。
咸平岸下分襟日，襄邑亭前把臂时。十载光阴惊一梦，塞尘踏尽鬓如丝。
两山南北诗三百，付与秋风赵倚楼。忽忆老逋坟下路，梅花夜雪上孤舟。
玉娥不是世间词，龙舰春湖捧御卮。闾巷教坊齐学得，一声声出凤凰池。
家山虽好未安住，邻寺有僧时访寻。拈出毛头生死海，打翻归去笑吟吟。
便风击鼓太平州，斜日落帆大信口。二年两见黄山塔，平生不饮姑孰酒。
曾闻八骏上昆仑，越影超光世罕闻。留得当时第一匹，满身花影散春云。
仙家乐事有常程，不写羲经即道经。春日渐和风渐暖，不妨排比冷泉亭。
寂寂松门竟日闲，更无金锁与玄关。时人欲识南明路，过得溪来便上山。
边境虽安敢忘危，四时笳鼓竖旌麾。更闻细柳将军令，壮士怀归不敢归。
草路无泥未有尘，城南城北总游人。不缘香火来山墅，孤负今年半段春。
锦城重到叹无期，忽忆书台步月时。白浪黏天鲛鳄横，梦中识路亦何为。
羡君将入银蟾窟，容我归耕谷口村。遥想明年春殿下，胪传先出九重门。
倏然乘风不可攀，渺渺浮于湖海间。他年五岳如遍览，石髓延尔住罗山。
清世谁能蚤息机，欲将疏放问耕犁。浮沉世事看流水，惆怅西风过裕溪。
吏才况是出巍科，五十年来未见多。赤子岂知蒙帝力，白头一老尚能歌。
醉里乾坤不记年，忽闻多病亦凄然。可应寂寂青灯地，谁共呻吟对雨眠。
终日盘盘圆又圆，中间一位土为尊。磨来磨去知多少，个里全无斧凿痕。
刚决柔爻是五阳，一年春数此方强。希夷只把临分画，龙见于田意最长。
也曾收拾定山书，三月天曹谢事初。见说定山长在病，当时不出意何如。
禅定安详元契佛，年华八十尚能诗。何人断臂来求法，庭柏萧萧度岁时。
轩成首作梅仙客，再到园池更可观。日有脊令栖小树，时看㶉𫛶下前滩。
谁怜甲子混泥涂，老钝何能展壮图。方恨此行垂橐去，辱君赠句当骈珠。
出郭悠悠信马蹄，荒烟衰草不胜悲。江南旧事无人记，时有龟趺载断碑。
茅屋人家隔薜萝，绿阴窗户晚凉多。日长借得南风便，时送沧浪一曲歌。
万壑长松几岁寒，老龙曾向此中蟠。而今肯为苍生起，何止编方蜀顾宽。
冰棹风船雪满篷，年年长策探花功。可怜几许怀春意，尽在疏枝冷蕊中。
自小栖玄到老闲，如云如鹤住应难。溪山不必将钱买，赢得来来去去看。
无言以手寻佩环，寒暑迭运雕朱颜。八骏踏地几时遍，六龙驾日何年闲。
来䌸作饭菜为羹，惭愧山农饷我情。一饱年来非易得，五湖无地可躬耕。
宫中寒食赐金钱，共对饧糕忆往年。可怪御厨犹禁火，玉堤芳树自含烟。
二十四潭争一桥，惊泉喷薄几时消。一山瀑布归三峡，小小天风作海潮。
七十二泉元自多，水曹疏导力如何。宋公不作陈老死，沙满涓涓黑马河。
阿监当头送好音，羊车行处载鸾衾。朝来领取铺宫例，御帕亲封少府金。
铁鞋踏破问眠牛，茧足归来已倦游。四世五公身后事，前冈已分首狐丘。
长忆吟诗对短檠，诗成重改又鸡鸣。如今老矣无心力，口诵君诗绕竹行。
帝子分封自汉初，威仪礼数降乘舆。当年董贾俱为傅，何处王门不曳裾。
想见榱题高数尺，莫愁囊里费千金。明年便合多裁柳，绕屋连墙易得阴。
都将声利付时人，野鹤孤云物外身。底事半生双白足，今朝蹋破一红尘。
雨后双螺对绾青，采毫曾此蘸中泠。写成九派分流势，不写当年瘗鹤铭。
吴中市井汉淮阴，落拓钱郎用意深。希世异人人不识，却因顽石遂知音。
绣幕盘龙四面开，清和时候已春回。五弦调畅宸衷乐，坐觉薰风万里来。
中天掩却少微星，馀得文章作典刑。愁杀蓝田庄上草，春来依旧向人青。
何处猿声更断肠，夜闻孤女哭凄凉。泪痕滴著台旁树，纵到春风亦少芳。
几年辟谷学飞行，挥破秋空一点青。才到暮林风月夜，洞天隐隐步虚声。
人寿何曾有百年，再逢甲子换新元。眼明重见清平日，自可治聋听好言。
一带江乡五千里，春风浩荡画图新。莘野磻溪有相似，明时耕钓岂无人。
玉殿初晨淑气和，璧池冰解水生波。龟台圣母增年历，万寿无疆积庆多。
此身天地一筇长，语笑含风草树香。莫道入山绝人境，山前十里是柴桑。
白下长干春雾披，家家桃李粲朝晖。悬知一见毗耶老，心地如灰不更飞。
行行泪滴楚天西，谁与狂歌玉手携。佳丽世间应不少，冰清那得接舆妻。
杖头挑取一壶春，要使朱颜日日新。何必稽山寻贺老，风流俱是谪仙人。
铜雀苍苍对古馗，清风切切有馀悲。试忆望陵三五夜，便是西园明月时。
几思载酒问扬雄，不但尊空囊亦空。枉道荷花有新发，又闻能白胜能红。
久欲题诗吊谪仙，伤心还记十年前。何时斗酒亲携去，酹向绵山宿草烟。
得路只轮车易上，失时独幅被难眠。淡黄齑饭茅柴酒，东掩西遮也过年。
闻道花开树树新，璚林地远绝风尘。独怜岁月催迟暮，肉食无人惜此春。
师走丛林不计年，若为犹未了因缘。万年有路何妨去，透取无生不二禅。
龛山古戍更漏声，白塔小市灯火明。六十年间几来往，依然恻怆路傍情。
池塘春暖水纹开，堤柳垂丝间野梅。江上年年芳意早，蓬瀛春色逐潮来。
倾盖投缄不自轻，人间造次几晨星。天涯放逐浑闲事，消得金刚一部经。
郏鄏城高门倚天，九重踪迹尚依然。须知道德无关锁，一闭乾坤一万年。
快雪晴时竹色匀，江南又见一番春。出门苦厌青泥滑，十日无由见故人。
西湖十里柳如丝，爱煞轻烟暮雨时。为问风流谁得似，李郎小笔舞腰肢。
渐老风光不著人，花溪柳陌早逢春。近来行到门前少，趁暖闲眠似病人。
赐得渊书下太微，渊灵元已载云旗。便从碧海方瀛去，清道鸾歌与凤吹。
援琴牧犊叹枯杨，理瑟罗敷作陌桑。何处青楼临大道，参差七十二鸳鸯。
欲买丹青写十洲，谁知茎草即璚楼。真山真水无人画，笑杀当年顾虎头。
十载京师五校文，并游多已据通津。再来更锁城西馆，检点同年只一人。
旅馆岁阑频有梦，分明最似此宵希。觉来莫道还无益，未得归时且当归。
冰肌耐热本神人，肯与寒光便浅颦。应笑海棠无道骨，睡红怯翠不禁春。
五斗徒劳谩折腰，三年两鬓为谁焦。今朝官满重归去，还挈来时旧酒瓢。
山北寒云去复还，黄昏院落雨珊珊。数声捎入芭蕉上，不道愁人独倚阑。
容易秋风两鬓丝，人生本是百年期。三分岁月今过二，更喜韶华爱日迟。
桃李君家世布阴，棣华雍穆义还深。浮云百变何须怪，张耳陈馀旧断金。
野晴山雀乱庭柯，门巷春深长薜萝。候叶时花几年纪，风烟犹识卧林窝。
试看归雁与征鸿，君自西飞我自东。立马道傍无一语，祗因双泪洒西风。
时平物茂岁功成，重翟排云到玉京。四海未知春色至，今宵先入九重城。
瓦桥东馆晚停骖，喜遇幽人慰盍簪。间说从游往年事，满庭霜月梦江南。
山泽形容忌太臞，石林风范独何如。时时宾客倾家酿，个个郎君读父书。
野外相逢一笑新，寒枝清槁玉粼粼。虽然未得和羹便，才道和羹便失真。
藏名匿迹黄尘中，日抱书案心冥濛。墙头花变两三色，又是一年看春风。
红霞紫气昼氲氲，绛节青幢迎少君。忽从林下升天去，空使时人礼白云。
苹浦凉风袅鬓丝，钓鱼兼得赋新诗。舟移不向江桥泊，意在西岩日莫时。
此道元来即是心，人人抛却去求深。不知求却翻成外，若是吾心底用寻。
安石根孤托谢庭，合欢枝上日青青。悬知雨露深如许，结子来朝是小星。
一官贫薄仅三年，不计归囊肯计迁。笑杀当时高隐者，区区犹待买山钱。
俗尘我亦怜多病，道价师今重五天。投老鼎山追旧约，未妨林壑著臞仙。
道是司花定有神，元来造化在诗人。扫除碧树无情朵，放出红梅恣意春。
幕天无日地无尘，百紫千红占得春。野草自花还自落，落时还有惜花人。
朱槿移栽释梵中，老僧非是爱花红。朝开暮落关何事，祇要人知色是空。
渊明觉是新愁少，伯玉知非旧恨多。毕竟是非皆一梦，百年梦醒事如何。
别我从容药鼎边，迢迢京路紫霞连。重提药病相治句，却道亲依已五年。
年年春色独怀羞，彊向东归懒举头。莫道还家便容易，人间多少事堪愁。
同条生不同条死，觌露全机谁后先。一句鹘仑难劈破，一时乞与子孙传。
道心退惰如风鹢，世念坚彊似火牛。安得短篷湖海去，夜深听雨琵琶洲。
昔年意气结群英，几度朝回一字行。海北江南零落尽，两人相见洛阳城。
粥后钟鱼未动时，夜灯仍对碧琉璃。不须更说能生慧，枯木寒灰也自奇。
楚粽雕盘九子香，彩丝朱索更迎祥。坤元此日扶皇极，伟兆先时协寿房。
茂苑绮罗佳丽地，女湖桃李艳阳时。心奴已死胡容老，后辈风流是阿谁。
君家小圃占春光，眼看龙须百尺长。移向楼边并寒井，明年垂实更阴凉。
太师少傅承恩重，造膝三臣对夜分。银珰遣赐人皆羡，前席论言世莫闻。
偶寻流水上崔嵬，五老苍颜一笑开。若见谪仙烦寄语，匡山头白早归来。
老气峥嵘冰雪干，清风潇洒凤凰枝。相依共矢心如石，应得论交晚岁期。
江上烽烟杂战尘，凤城风景可怜人。白头老母关情切，眼见莺花不是春。
门前老树数难推，独有栽松道者知。夜半风催山月上，政当鹤睡觉来时。
诏书稀少日何长，闲枕通中睡一场。院吏报来丞相出，紫微花影上东廊。
三年佐邑有清名，来往人传不负丞。寄语乡闾莫轻看，官卑终不忝西平。
谗口安能作祸基，吾曹兴废岂无时。向来何事令公怒，问著渠侬自不知。
经月龙钟少下床，土花上壁笋穿墙。不知老去无筋力，犹自支吾探海棠。
傲雪凌风太瘦生，静中无色自娉婷。何妨回施老摩诘，画我江行作小屏。
应缘分影来池月，游世无心出岫云。适意归来尖屋底，蔬畦还与力锄勤。
万骑龙趋两队分，翠华方自发期门。内官急把朱旗飐，传道先教诏虎贲。
世途得丧见交情，径路萧萧草自青。惟有梁间双燕子，年年依旧访柴扃。
二十年前具庆时，彩衣歌吹进琼卮。而今亦有如渑酒，自顾微驱欲奉谁。
喷激喧豗无已时，惊雷出地怒涛随。水从千仞峰头过，遇险应成一段奇。
壮年肤骨已清臞，老去支离转不如。二十七年扶病过，半缘耽酒半耽书。
木生殊不愿青黄，雨露根深无有乡。台省从渠登衮衮，未妨老子卧胡床。
翔仞当年览德辉，传芳花品未思归。晚来雾鬓凭轩处，直恐金翘相对飞。
万里携来自蜀州，老僧珍重许谁求。相逢举赠宁无意，要我云山处处游。
甘霔令年应祷祈，屏除荤茹与君齐。化行自是恩波远，何止春郊雨一犁。
衣紫金鱼耀服章，桐庐太守捧壶觞。邦人闻道南来贵，观者浑如入射场。
醉倒南山卧白云，满天诗思不胜春。黄鸡白酒真堪乐，谁道蓬蒿有此人。
方响闻时夜已深，声声敲著客愁心。不知正在谁家乐，月下犹疑是远砧。
美人春望望陵台，台下漳河去不回。惟有旧时歌舞地，至今风雨自西来。
东门之东西市西，人家屋头啼竹鸡。新年十日九风雨，二老几时堪杖藜。
铁杖君家收几年，更原古意赋成篇。寄来岂为资扶策，应见予心老益坚。
天上归来不钓名，溪翁诗酒共陶情。闲时拈起东坡笔，洒向人间作雨声。
万国同风十二年，冯夷吹向日南天。当场定有翻空手，出为吾君洗毒烟。
疏白欺人侵短鬓，老红乘酒驻衰颜。食梅已判非吾事，把读清诗忆故山。
兰亭步口水如天，茶市纷纷趁雨前。乌笠游僧云际去，白衣醉叟道傍眠。
薝卜初开雪亚枝，枝头好鸟立成痴。少年京兆风流处，似汝花间对语时。
老眼非悭不爱花，惯逢开谢不须嗟。君看桃李成阴后，也自能回长者车。
农休事简人多醉，风静秋深虫独喧。城市自然闲客少，过时不见款柴门。
贵溪亦复谓三山，去我冰溪一水间。舴艋篷笼不难买，有时乘兴泊鸥湾。
少年生长在边城，介胄南征虮虱生。马上朝来横吹曲，梅花一半是吴声。
文章定价如金玉，入手可知高与低。今代师儒晦庵老，许君先达并江西。
山压金台万万重，寻幽尽日少人逢。况闻水北田庐好，白首躬耕学卧龙。
闭门终老幽人事，负笈担簦学者宜。过我莫虚黄卷日，还乡须念锦衣时。
慈尊宴坐众香国，环列毗耶彼上人。老子也揩凡肉眼，来瞻清净法王身。
森森戈戟乱如麻，刚把毛锥傍史家。弹铗去年门下客，白头今日又天涯。
冷暖光阴不尽来，流年五十岂徘徊。半窗明月三更后，起步中庭几百回。
收拾群英赖化工，嫣然红紫自成丛。四时不绝芳菲意，谁谓春归阆苑中。
水沈为骨玉为肌，专宠凉台会有时。长得夫人容两足，客星不遣史官知。
朋从索寞厌分离，老去心情祇自知。记取上饶相望处，小桥南路往来时。
几年魂梦隔高门，叹息潭间阙异闻。剩喜风情筋力在，尚能诗似鲍参军。
笑蹙长蛾熨齿酸，酒阑常记手掺掺。车边碧树垂朱颗，谁为天涯寄合欢。
当年鬼哭便应焚，灰冷难招坑底魂。先世为儒知不免，桃花那得到儿孙。
嚼雪餐冰二十年，空山日月自风烟。从君识尽搜诗法，不透芗岩不是仙。
崎岖蜀道谩三分，势去英雄挽不能。若使人心似西汉，未输光武独中兴。
昔日炎炎徒自知，今无烽灶欲何为。可怜国柄全无用，曾见家人下第时。
齐主轻忘在莒时，解裘淄水遽相疑。若无貂勃明勋业，几使功臣枉见夷。
秖见凤毛高数尺，岂知龙尾合千寻。有时客报平安字，绿泛深杯风满林。
老僧元不服朱砂，境静心灰寿自遐。庐阜招提三百所，只馀折桂与楞伽。
惯见江边雪样梅，此根常恐自天来。悬知老去醉中眼，便是姚黄花懒开。
画图虽不上凌烟，道德芬芳满世间。辽鹤已归东海去，列仙风骨若为攀。
溪翁死后谏书焚，怪得和戎近有孙。寄语岳家新宰士，当时谢表几行存。
依篱叠堑作人家，西日还将苇箔遮。窗户莫嫌秋色淡，紫苏红苋老生花。
青菘紫芥遍春畦，小雨初晴二月时。试摘山厨供晚饤，澹中清味竟谁知。
生死双飞正可怜，若为白发上征船。未应分手江南去，更有春光七十年。
玲珑岩畔看云处，帢帻峰头步月时。一句庭前柏树子，何曾吟作五言诗。
市酒酸甜久绝沽，湿薪薰眼坐僧庐。尚怜诸老无机事，不待愁人折简呼。
小春风景日清妍，游衍乡园又一年。身幸平康心寡系，杖藜随处咏尧天。
幅巾短褐雁行秋，不照青铜不倚楼。今耄昔童无异性，世间寒暑任迁流。
两年不见故园书，可是江南无雁鱼。总为浮名淹岁月，天涯愁绝又春馀。
羽葆来临鼓吹停，华林畅饮倒长瓶。万年天子瞢腾眼，错认长星作酒星。
天真道妙本无多，只费挨摊与洗磨。不见昭昭端的处，分明全体是如何。
几年不作月岩游，万里重来已白头。云外连娟何所似，平羌江上半轮秋。
雨馀想见药苗肥，薯蓣堪羹杞可齑。老贼何须投益智，先生只要买当归。
秦人磨斧闯山东，七泽青邱入梦中。齐楚君臣正行乐，辟宫除道送金笼。
昔年曾共听秋声，高阁藜灯一样明。今夜独含悬榻愧，紫微空照月华清。
晓窗依约见凝脂，争挽南枝问别离。幸有今年春较早，避人何事却开迟。
莫言天道窈难窥，事势阽危辄可推。扈跸使公军土木，身膏草野有谁知。
茂林修竹更清泉，笑里相逢到酒边。一片闲云了无著，共他风月自今年。
小儿造化本无心，孰为芳时作主人。唯有丹青留得住，好令昌辈写花真。
三多授子文章法，坏衲酬吾老大心。帘捲暮凉烟翠重，一声云斧觉山深。
花影攲灯上小窗，梦回香篆有残缸。当年何事成诸葛，万物无情缭老庞。
寒儒登第十三年，冲替归来卖尽田。除却职田清俸外，不知何处遇神仙。
断送一生棋局里，破除万事酒杯中。清虚事业无人解，听雨移时又听风。
路绕朱阑一丈宽，须臾平地上云端。承平事事加开辟，蜀道如今未必难。
灵鹤翩翩下太清，玉楼金殿晓风轻。昂昂不与鸡为侣，时作冲天物外声。
沈沈禁漏蜡花残，侍宴归时午夜阑。新燕乍来人独睡，夜深风雨作新寒。
寒风飕飕吹我屋，我欲禦风遍栽竹。他年绕屋森琅玕，静扫苍苔对修绿。
老眼黄昏眩著花，鼻头白昼梦南华。一杯世味蒲萄熟，薄薄分明胜煮茶。
无为两字如何说，开口知君病转深。试问旧时宣侍者，不言不语笑吟吟。
有人教我向衡阳，一度思归欲断肠。为报艳妻兼少女，与吾觅取朗州场。
笑我欲离文字障，多君早透语言关。相逢树色鸟声路，不滞儒冠道服间。
锦树成行白雁飞，暂辞天阙赴慈闱。金陵到日年光晚，别有梅花艳舞衣。
可叹世人太执迷，随声逐色转倾危。若能返理穷诸己，性定身安神自怡。
野篷忘世寒罾下，沙筥牵儿早饷迟。有客封侯玉门道，绿闺春恨绕花枝。
世间物论最难齐，有万初从一气吹。若会此心平等法，天渊元自绝高卑。
胜地何妨行乐频，万双白璧不赊春。腊醅已老久未压，杨柳青青不待人。
饵茆仙去绝遗踪，屹屹孤峰倚碧空。空使时人想飙驭，寸心长惑有无中。
古来一代文章事，自有风骚翰墨臣。今日苏门四君子，异时邺下七诗人。
香火因缘寄此山，主恩投老更人间。伤心踯躅冈头路，明日春风自往还。
闻得乡人说刺桐，叶先花发始年丰。我今到此忧民切，只爱青青不爱红。
攀沿绝壁上高峰，下瞰尘寰杳霭中。未饮刀圭跨鸾鹤，已如身世脱樊笼。
此身天地一蘧庐，世事消磨绿鬓疏。毕竟几人真得鹿，不知终日梦为鱼。
我已行年四十初，宦情人事两迂疏。故人亲戚多英俊，怪底曾无一字书。
少年力学志须彊，得失由来一梦长。试问邯郸攲枕客，人间几度熟黄粱。
文卿句律如师律，通叔诗情绝世情。政使暮年穷到骨，不教吟出断肠声。
纷纷红紫泄天机，已是山城春半时。顾我逢花须泥饮，高情难许俗人知。
赭黄伞底望龙章，不断惟闻蜡炬香。一片韶音归复道，重瞳左右列英皇。
解道秋风隔岸吹，早先吹断藕中丝。不曾看得郎骑马，何事能题骢马嘶。
神物飞腾自有灵，至今风雨带馀腥。道人欲唤龙魂醒，再合雌雄铸七星。
曾见乾条撼雪飞，一暄爆出万萸枝。从今日日须来看，看到红红白白时。
一瓢春酒一渔矶，羡尔江湖老布衣。此日故人谁问疾，柴门深闭雪霏霏。
别时容易见时难，莫作寻常客子看。二十年来逢一度，四千馀里到长安。
初将七魄试重泉，同学群姑尽惘然。不信已生忉利界，散花先到世尊前。
问来邬子到南康，水路都来两日强。屈指行程谁道远，如今不敢问都昌。
无思无虑任流年，深院深秋欲暮天。扫地焚香工课了，竹窗听雨竹床眠。
别驾游心到古初，时将前辈警公馀。异时治行传青史，名字牵联倘得书。
人彘风腥起两宫，艾豭歌唱满秦中。酒壶不但容齐狱，时事方宜用盖公。
浮世尘劳堕渺茫，真儒器业要韬藏。谁知寂寞空山里，修省工夫未易量。
病著心华须佛治，老僧眼缬要经遮。勿逢萝月五禅偈，绝胜卢仝七碗茶。
云南路出陷河西，毒草长青瘴色低。渐近蛮城谁敢哭，一时收泪羡猿啼。
罗浮仙子绛绡裳，也欲随时学艳妆。今日北人浑见惯，杏花同色不同香。
何年草草抹花王，此日将题岁月忘。拾得懒仙抛下蜕，不堪教赞旧皮囊。
不见康乐初翻经，崇台百尺但有名。当时妙意遥可想，木叶落尽青山横。
拓拔西东祚已移，周齐兵甲两相持。只今沙苑风前柳，犹似当年力战时。
乘风破浪截流过，津吏摇头公渡河。莫道风波今日恶，世途何日不风波。
百和初薰越布衣，一年春尽送春诗。满庭芳草坐成恨，贫过长安樱笋时。
埋骨千年近路尘，路傍碑号晋将军。当时若使无功业，早个耕桑到此坟。
春风行乐且年年，勿使游尘上五弦。燕子堂前多旧土，莫栽黄檗只栽莲。
欢乐平生自纵心，武王兵起势难任。自兹宗社倾危后，方悟当时酷暴深。
水长平芜两岸齐，千峰回合树高低。正怜虚寂存吾道，莫遣时人识此溪。
长安季主洞幽明，市肆谈玄折贾生。抱病老人茆屋下，倚风欹枕听江声。
自分明时老一丘，况逢茂宰更何愁。怪来酒醉西园夜，犹向灯前梦九州。
元珠道在岂难求，海变须教鬓不秋。他日洞天三十六，碧桃花发共师游。
破镜缘何少半亏，阳精倒迫若相催。弓弦过满知何似，正是弯弓欲射时。
曾访禅林翠霭间，再游时序已循环。自怜不是风尘客，独喜年年来看山。
开平四集诗百首，不是故歌行路难。竹簟暑风茅屋下，他年拟作画图看。
苔径高低草树寒，云从随处有飞湍。山中老宿居来熟，却画他山水石看。
闻说去年湖水泛，旧痕依约半柴扉。今年一饱天公赐，处处牛车刈麦归。
负版当年亦著名，操觚何者是留情。莫将只为贪婪计，欲唤人间醉者醒。
春光正浓二三月，气候不作春和柔。白昼炎炎若盛夏，半夜凄凄如老秋。
甘罗昔作秦丞相，子政曾为汉辇郎。千载更逢王侍读，当时还道有文章。
狗盗鸡鸣却遇知，可怜真士不逢时。诗书若作空言看，凤至鸾游孰致之。
沈郎爱客如爱酒，章子问诗如问禅。肯共寒炉拨残火，共搜佳句作新年。
先生先生莫外求，道要人传剑要收。今日相逢江海畔，一杯村酒劝君休。
东风作意辨年华，先酿轻红上杏花。杨柳初生燕初到，春光并属野人家。
河上丈人忘姓名，一编道德了一生。时来河上观物化，投胶欲变黄河清。
后天不老是公身，今作人间野服人。若问向来黄阁地，东阑芍药有馀春。
当时千驷已无闻，宁说牛羊上冢行。同是博陵评古者，肯令千载尚龈卿。
庆城灯烛夜辉煌，照见丰碑字几行。此是先朝汤沐邑，年年歌舞祭闽王。
棠梨谁道可忘忧，百结原因鼓子愁。含笑邻家七姊妹，兰房夜夜合凉州。
东篱金紫喜联芳，素锦添移白玉堂。谩道秋容元冷淡，秾华丛里载寒香。
小园日日管弦声，花落花开若有情。春色何时到侬屋，愁风愁雨过清明。
桃花夹岸杳何之，花满春山水去迟。三宿武陵溪上月，始知人世有秦时。
就地分花入瓦盆，南风吹雨昼昏昏。几时帘幕秋香满，引看飞来野蹀魂。
金峰寺外望蓝桥，只尺溪山路许遥。世事昏人心似醉，倚栏无计遣愁消。
每欲扁舟老江海，不堪五斗尚尘埃。烦君且觅天台纸，待取横塘居士来。
宫棋初罢请银笙，合曲偏宜钿面筝。未伏延年花下唱，金钱百万赏新声。
百亩庭中半是苔，桃花净尽菜花开。种桃道士归何处，前度刘郎今又来。
一庵卧病死无异，放发齐眉老更颠。相送无信茶一碗，江山岸下浙东船。
石梁天绝赤城深，影落苍冥几万寻。金策若回聊为说，慰予终老爱山心。
蜜蜂蝴蝶未狂飞，蝼蚁仍难上冻枝。惟有青松一千丈，相看曾共岁寒时。
髹几新揩滑欲流，时时弄笔小窗幽。自怜多好还成累，挥汗为人写扇头。
世事争雄一局棋，浮生碌碌鬓成丝。经年病为多新酿，竟日忙因检旧诗。
虫声冬思苦于秋，不解愁人闻亦愁。我是老翁听不畏，少年莫听白君头。
四岸俱无只有天，烟樯如雨落鸥前。不知笠泽翁何许，波上清风一万年。
林下闲携数尺筇，长中宽袖道家风。已留吏政青编上，却御仙风紫府中。
眼似真珠鳞似金，时时动浪出还沈。河中得上龙门去，不叹江湖岁月深。
道非身外更何求，一室无喧事事幽。试问繁华何处在，石家金谷水空流。
羞与宁王作管吹，肯随嬴女凤楼期。清平未奏云门乐，几见天寒坠叶时。
万动无劳撼古今，青天到老亦难任。闲条闲絮犹何物，系得男儿几许心。
我生犹得问天真，净洗频年马上尘。此地何妨来著我，老僧原自不嗔人。
后院深沉景物幽，奇花名卉弄春柔。翠华经岁无游幸，多少亭台废不修。
越女年来多善书，钟王笔法学无馀。珠江郑卉年犹小，势得惊鸾总不如。
欢意千年孰与齐，恰如稚子候门时。八旬半载争多少，匹似渊明已较迟。
半老情怀睡不能，小檐霜月当寒灯。无人来问相如渴，敲碎梅花一夜冰。
连矾锦里偶经过，华发青灯叙旧多。更欲细聆先子梦，何时飞旆碧山阿。
厚于太古暖于春，耳目无营见道真。果使屈原知醉趣，当年不作独醒人。
山源久涸旱尘飘，想见潺湲泻石桥。只道海风吹不断，为谁收起玉鲛绡。
楚囚对泣欲何如，江左图王计策疏。风景不殊人自老，令人更忆管夷吾。
断桥隤岸数家村，雨少晴多减涨痕。雪白鹅儿绿杨柳，日高犹自掩柴门。
循吏三年借寇君，宾筵春事一番新。中山自可销千日，河朔宁须泥十旬。
克宾一字入公门，有理难伸笑杀人。隐静不行兴化令，他年谁道棒头亲。
校书几度入庐峰，题遍云泉石畔松。高座只今尘满壁，梦中犹忆讲时钟。
苍楠翠柏含烟雾，总以抡才入庙廊。自在空山名散木，珊瑚石畔老冰霜。
春风未过语儿溪，野雉低飞麦浪齐。一片桑麻天气绿，养蚕时节鹧鸪啼。
西望茫茫濯锦矶，山川祇似旧家时。杜鹃苦劝人归去，望帝有宫胡不归。
自知祝发非华我，故欲毁形从道人。圣主如天苦怜悯，复令加我旧冠巾。
秋恨斜飞啼恨深，示将燕调杂吴音。人人竟听抛红锦，悔杀当时苦学琴。
汉家君臣欢宴终，高议云台论战功。天子临轩赐侯印，将军佩出明光宫。
地窄天宽古所闻，诛茅分得半溪云。有时梦觉萝窗底，懒听前峰鹿叫群。
山鬼一脚臧三耳，物幻人诬或有之。刚道老蟆能蚀月，玉川吟后到今疑。
去住风尘不自由，迟回江上一扁舟。须臾月上潮初溢，少借轻帆任拍浮。
斗酒千金未易沽，声声何事劝提壶。山禽岂解知人意，不道思家饭也无。
范雎相秦倾九州，一言立断魏齐头。世间祸故不可忽，箦中死尸能报雠。
来兮归去拂尘缨，引目家山一日程。柳菊知归应改色，稚儿门候仆欢迎。
湖山几度少年游，散发吹箫坐小舟。秋鬓苍苍春树碧，更堪重过百花洲。
未用欣然念可人，世间那有白头新。出门更复推葱麦，笑杀扶风井大春。
弱水空传三万里，瀛洲只隔一重关。渡船莫傍梅花岸，岸上吾疑是世间。
绕屋青桐碧玉椽，坐来岩石起云烟。过门竟日奔驰者，应羡山僧去道边。
墨沈流香笔能饱，午夜撚须常至卯。尽将残唾还前人，幸免少陵日厮炒。
一春雾雨暗溪山，城北城南断往还。政是晴时君又去，望君烟艇有无间。
牢落乾坤一腐儒，征岐半世泣杨朱。偶逢孤馆呼君子，夜起挑灯读古书。
年来读易太冬烘，赖有先贤为启蒙。三十六宫都历遍，眼中物物是春风。
断桥流水小舟横，卧看林梢素月明。双鹤不知何事舞，风前时送九皋声。
月明独倚异乡楼，北望天涯几许愁。故国不归人意老，无情汴水自东流。
鸿雁声低日己晡，扁舟渺渺出平湖。何时却为鲈鱼脍，写作寒江独钓图。
子道如君孝独全，逢僧便解杖头钱。从来福报徒千劫，莫遣宫成第四天。
廿年江海鬓成丝，无复鱼肠报所知。林水漫传濠濮意，只缘庄叟是同师。
榾柮炉头拥薄绵，嫩寒微雨暮春天。不知诗思能多少，榆叶梨花已满前。
折腰为米颜常腼，负耒躬耕意自甘。积谷千牛多骨相，年年祷雨到云庵。
根盘巨石四时青，陌上香泥岂敢侵。不但咏夸奇异迹，也须珍重岁寒心。
且容晴梦泊鸥沙，传语茶头莫点茶。山客不归秋自老，满城风雨又黄花。
赠君剑川八卦鼎，一饼清泉终日然。净几明窗读周易，妙香时炷不论钱。
见了还如未见时，不能含蓄返成迷。藏身韬晦无踪迹，才是金毛狮子儿。
三年到此百无功，种得桃花满县红。此日不能收拾去，一时分付与东风。
怀玉山头月半轮，江风畟畟水粼粼。不知桂阙寒多少，剩有寒辉照远人。
风入古松添急雨，月临虚槛背残灯。老猿啸狖还欺客，来撼窗前百尺藤。
秋暑强如三伏时，午云不动涨炎晖。晚来忽作一霎雨，喜有新凉入客衣。
芳草平原水满陂，夕阳牛背影差池。青童黄犊相呼处，记取前朝卖剑时。
年年风景暗相催，雁叶初红雁又来。枕上一声闻最苦，江南人望寄书回。
楼迥云随画栱飞，卷帘又映雪晴时。千林冻解阴霾扫，放出青山分外奇。
推恩忘怨沤麻池，便是刘郎就缚时。成败当年人尽识，未应惟有一僧知。
试将潜皖问云游，何似灵岩与虎丘。应道淮南山水胜，清奇都在两三州。
陈乐无欢璧在隅，宰臣怀智有微谟。苟非成子当明哲，谁是仁人可托孤。
西峡夕阳东峡红，白云生峡正当中。莫道无心作霖雨，等闲飞起便从龙。
当年匹马度荒村，青眼相逢是此君。重到故乡归兴动，一竿风月对何人。
孤舟旅泊果堪情，明月黄河水乱倾。两夜老人浑不睡，别怀长恋兖州城。
蜀人文赋楚人辞，尧在崇山舜九疑。圣主若非真得道，南来万里亦何为。
未将身世等虚舟，总是闲人也白头。骚客夜吟惊叶落，美人秋倦为花愁。
岁暮皤然一老夫，十分流辈九分无。莫嫌身病人扶侍，犹胜无身可遣扶。
柳絮飞时雪作团，乱人心绪正漫漫。侍儿呼取添衾褥，道是轻盈不禦寒。
淡墨秋林画远天，暮霞还照紫添烟。故人好在重携手，不到平山漫五年。
白日飞升凌紫烟，灵书犹许道民传。玄洲精舍无多地，夜夜火珠光烛天。
碧草春城怨子规，悲笳向晚戍楼吹。年年燕子归金屋，泪落谁怜忆饼师。
马卿元自汉词宗，天子同时叹不逢。总为故人邀贵客，故将车马过临邛。
常咏椅桐待高凤，忽经阿阁见孙枝。朝恩未放江湖去，更看亭亭百尺时。
点检行年书阀阅，山中共赋几篇诗。如今未有惊人句，更待秋风生桂枝。
酂侯传国魏谟封，七叶貂蝉四世公。我赋郭家三孝子，万年人纪列清风。
圭峰道人黄玄峰，一瓢聊寄此山中。山空日暮无人到，汲涧烹茶餐紫松。
漠漠平沙际碧天，问人云此是居延。停骖一顾犹魂断，苏武争禁十九年。
江南才子总知名，久别烦君为寄声。说道头颅将四十，髭须先白两三茎。
老子年来画入神，凿空幻出墨梅春。壁为玉板灯为笔，整整斜斜样样新。
稚子烦君一一看，丁宁莫道好求官。老来正要团栾坐，伴我秋风把钓竿。
道杂霸王非美事，治先刑法少仁恩。盖杨韩赵犹诛死，谁谓当时狱不冤。
情爱难缠旷士襟，俗缘那似道缘深。已知达识空诸幻，万事从头付醉吟。
结庐归卧今尚无，白头寄食犹中都。移栽自种短墙底，他时此计知何如。
六月凉生白苎袍，不知人世畏途劳。自惊何福堪消此，一路松风响翠涛。
谁擢幽兰寘道傍，紫蕤绿叶迥苍苍。托根不是浑无地，已分真心到苑香。
溪溪绿树间红花，道是桃源是若耶。西近青山东近郭，白云低处是君家。
青山见客无生熟，白马随春共疾徐。谏议庙前来去路，感时应复到吟馀。
那得空山月半轮，天将绝境验诗人。古今来往知多少，底事流传略未闻。
流水桃花世外春，渔郎曾此得通津。当年只记秦犹在，不道山河又属人。
空床展转对孤檠，寒漏年长更雨声。如此乾坤闲岁月，明朝华发满头生。
传得新诗过半年，故应松柏尚苍然。要持尊酒为君寿，邂逅门前有过船。
可为金陵住少时，绿杨摇曳荫铜池。城南别墅家家有，祗是无人会赌棋。
送儿出去望儿归，看尽雏鸦弄夕晖。清晓开门儿却到，蟏蛸飞上老莱衣。
纷纷世上少全人，鹤睫分光照始真。李相头颅君莫笑，神仙犹现羽禽身。
天聪已许一言悟，年少悬知万卷开。珍重当时读书处，低回空有后人来。
筇杖斜斜倚素屏，北窗遥夜冷如冰。何时得与平生友，作字观书共一灯。
去尽江湾伴侣船，整帆徐出浦沙边。风涛沃日心弥壮，老矣无因似昔年。
昌黎一脉几千年，橡木繁花气色鲜。可是有能绳北斗，擎天玉柱九霄县。
惯向长安事朝谒，满衫尘土厚于泥。行人若爱青山好，何不暂时留马蹄。
浮世嚣尘不可干，漫山琮璧照人寒。客来莫认为顽石，具眼还须作玉看。
发挥有待天须靳，隐显人间未得知。翰林主人工墨客，它年稚子亦能诗。
论诗才了便谈禅，鄙吝冰消更豁然。稽首心空先及第，敢将癸未论同年。
移花种竹增幽寻，捲箔高窗邀远岑。腰镰饷耕不觉老，鬓华雪领从渠侵。
霜红雪白不同时，春到骚人了未知。素艳底应成偃蹇，练裙缟袂且追随。
两地相思见面难，暂将微物寄平安。亲朋问我年来事，闲看渔翁把钓竿。
楚江遥望隔天涯，盛世南迁道路赊。满目春光无限泪，清明风雨马头花。
满目溪山醉复醒，虚怀长羡少经营。相如病起忘消渴，一任沱江过锦城。
杏花如锦柳如丝，髣髴西湖二月时。诗意不过模画意，何须画里更题诗。
重入都门又许时，旧巢新燕欲何之。清风忽送苕溪便，满纸云烟七字诗。
禅心静寄十三徽，流水知音举世稀。自爱声空弦绝处，满天明月鹤孤飞。
羊裘不钓世间名，考迹桐江更考情。散发松根坐磐石，葫芦无酒对先生。
斜窗短屋傍残晖，宴坐萧然老布衣。枯淡生涯一枝足，世间惊鹊误南飞。
张子耽酒语蹇吃，闻道颍州又陈州。形模弥勒一布袋，文字江河万古流。
少年志愿立修名，隐显悠悠略未成。倚赖少陵诗不误，白间会有黑丝生。
年老官高多别离，转难相见转相思。雪销酒尽梁王起，便是邹枚分散时。
昔年食首又成羹，鲳勒相随亦就烹。应是鲸鲵先授首，纷纷水族尽亡生。
千松千竹倚千岩，一石一泉成一庵。尽道乘龙人去后，片鳞留影在山南。
恼我繁华满眼时，燕子初来雁初归。浮名自绊此身尔，数日晴色花欲飞。
顷刻苏枯不费工，老夫何苦卧龙公。萧萧金凤枝头雨，一夜花开无数红。
胸怀北海与南溟，却要涓涓一勺清。相对蹴然如重客，无人信道是门生。
南极星临释子家，杳然十里税青华。公年自尔增仙籍，几度龙泓诗贡茶。
二气分时有此翁，寿年直与太虚同。想应伛偻千峰上，默笑人间说篯公。
谓之情者无他思，只是吾心初动机。又把动时分析出，人当随发察其几。
七尺焦桐一脉泉，高情妙契已多年。此泉直遣作春酒，百岁陪君调素弦。
捍裘未减春垆暖，丈室偏宜道骨寒。摆手便行呼不应，闲名在世试除看。
十姓胡中第六胡，也曾金阙掌洪炉。少年从事夸门第，莫向尊前气色粗。
逆羝未必折箠笞，垂老台城见逼时。白马青丝成妖谶，金瓯一缺竟何施。
溪斋之后未多年，有子亲曾闻性天。助祭此行春满眼，沙明草暖白鸥眠。
铁瓮寒潮冻不流，云阳风雪旅人愁。客心不与年争急，且缓归程一日舟。
君过秋浦正逢秋，亦到枞阳皖水头。九派先将明月去，三峰少为白云留。
天圣年中始得朋，后陪孟洛两交承。追思往事浑如梦，老泪如倾自不胜。
峨峨赤帻先群辈，喔喔长鸣盖四郊。意气虽雄无处用，风霜从我老衡茅。
毕竟知人愧酂侯，数公仗剑自归刘。腹心牙爪皆资敌，一老如何佐沐猴。
银月窥人夜漏沉，断蒲疏柳忽关心。西风为报西湖道，留取芙蓉供醉吟。
百年夫妇本同心，旧爱新怜梦里深。料得君非题柱客，枉教人赋白头吟。
两府攀陪十五年，郡中甘雨幕中莲。一瓶犹是乌程酒，须对霜风度泫然。
石桥吾祖昔留诗，句有天寒树著衣。山下老僧能叹咏，诸孙三岁与光辉。
老漆园仙数卷书，最佳公案是观鱼。濠梁水上宁无影，悟得应知我与渠。
昔年壶洛赴三城，华发青云叙故情。今日人琴俱已矣，犹传乐府沁园声。
麻衣年少雪为颜，闻说经旬不启关。弄玉已归萧史去，洞门深锁碧窗寒。
老不谋身望子公，少年豪气想元龙。倚松庵下香严路，今日书来第一封。
黄衣莺子一双飞，飞到花间立少时。此际东风有情思，杏花吹折最繁枝。
亦知南国稻粱肥，水满春江努力归。闻道楚人缯缴细，平沙短草尽藏机。
便殿时时燕二王，吾君亲睦似陶唐。寂寥棠棣留芳后，盛事应传入雅章。
乍闻埋玉已三年，墓产神芝舌产莲。记得夙生曾受记，只教不住鬘持天。
雨洗燕脂风捲霞，醒来零落醉时花。残樽好为轻阴尽，一片澄波隔绛纱。
万里长江一线横，好风时送晚潮声。江州司马叫不醒，叫得庐山分一觥。
独向空山静坐时，白云提构若为谁。夜深只遣山童数，月到梧桐第几枝。
汇进群奸卒召戎，萌芽培养自熙丰。当时手植留遗爱，只有岩前十八公。
邵平不见见园瓜，三径还寻二仲家。莫道暂来无所得，未秋先已碧莲华。
龙津亭下水漫漫，坐久凝神杳霭间。说道浙江人不信，向南全似越州山。
初放姚黄一两枝，旋看魏紫格尤奇。天公似欲留连住，伴我酴醾满架时。
稀微斜照影鳌山，黼座高临缥缈间。共祝吾皇千万寿，年年华阙觐天颜。
溪头梅是去年花，闲日初长径竹斜。向晚孤烟三十里，不知樵唱落谁家。
薛老峰头三个字，须知此与石齐生。直叫截断苍苔色，浮世人侪眼始明。
前年帝里探春时，寺寺名花我尽知。今日长安已灰烬，忍随南国对芳枝。
君托为樵我托渔，济时心在复何如。会稽烟月磻溪水，千古光辉照简书。
二水奔奔鸣屋除，松林落日吼乌菟。老僧更有百岁母，白发身为反哺乌。
沙路霜消日正东，浅青浓黛满晴空。车帷得却观山眼，欲去帷时又怯风。
曾蹑匡庐五老峰，连山云气拥长松。而今看画浑相似，梦断开先寺里钟。
朱金得丧日悲欢，内乐知谁梦见颜。君有上池无限水，不将涓滴到人间。
十年惯使鸡翎笔，一束貂蝉愧暗投。待我明窗草玄罢，论功应合便封侯。
空教罗绮上西楼，白雾蒙蒙意未休。千里不能知变态，一年草草又中秋。
宴坐翛然万虑忘，从他风雨送春忙。佛灯初上黄昏后，时炷郴州石乳香。
不须劝醉翠眉长，莫问何时腰下黄。剩喜相逢各强健，免教闻笛赋山阳。
一抹轻云护晓吹，盈盈楼上对花时。春风若解吹红片，愿作东墙第一枝。
雪后疏梅正压枝，春来朝日已晖晖。痴儿公事何时了，一醉花前心似飞。
晓物情人为晓事，知时态者号知人。知人失后却成害，晓事过时还不淳。
道听涂传影响前，可怜绝学遂多年。正须闭口林间坐，莫道青山不解言。
昨夜欢声满玉堂，争言宝婺下祥光。卢家祇谓添丁喜，未识传书是女郎。
原宪守贫志不移，颜回安命更谁知。嘉禾未必春前熟，君子从来用有时。
金创可愈不容医，应念丁公相厄时。不赖西风吹楚卒，千龙万虎亦何为。
墨迹扶疏冻未消，奇踪印纸镂刊雕。花宜道韫吟盐絮，压倒刘叉冰柱谣。
细柳新蒲已满溪，独寻春过小桥西。奚囊佩得诗多少，欲寄相思手自题。
不藉少翁归夜月，不随神女出朝云。明诗习礼阴阳隔，欲报琼瑶故见君。
共买兰舟北去时，尚书相送此分违。伤心未抵今朝重，万里承恩只独归。
疋马萧萧上紫宸，十年霄汉志应伸。却怜明日重阳酒，沈醉西风少一人。
花木四时分景致，经书千卷好生涯。有人若问闲居处，道德坊中第一家。
着身静处观人事，放意闲中炼物情。去尽风波存止水，世间何事不能平。
相如死后无词客，延寿亡来绝画工。玉颜不是黄金少，泪滴秋山入寿宫。
出得西湖月尚残，荷花荡里柳行间。红香世界清凉国，行了南山却北山。
新月不来灯自照，江天独夜梦频惊。长年自是无归事，未必风波不可行。
寺里掇斋饥老鼠，林间咳嗽病猕猴。豪民遗物鹅伸颈，好客临门鳖缩头。
满城风雨近重阳，马上谁家白面郎。时复看云泪沾臆，寒花犹作去年香。
东皋何事字无功，讲罢应知万法空。时枕苕溪作归梦，临平一路藕花风。
白云迷谷雪铺阶，老倒清凉眼著沙。若问普通年远事，三千里外摘杨花。
事了还家不记年，三茅俦侣尽真仙。恰如少华希夷子，十度花残一觉眠。
二十馀年作逐臣，归来还见曲江春。游人莫笑白头醉，老醉花间有几人。
一梦巫阳乐已穷，三年犹复怨匆匆。倏云骤雨成何事，未必三年抵梦中。
朱顶千年去不回，两峰南北白云堆。谁人得似黄公子，不爱闲花尚爱梅。
庙塑湘妃少女容，谁知百岁奉重瞳。从今好事诗骚客，庄肃当存念虑中。
纤腰睡起芳情足，谁道春风浪拘束。日暮天涯细草多，轻飞误入阑干曲。
骨如枯竹面如灰，顷刻酸呼四五回。人世万千穷恼病，被君包揽上身来。
云岩岩下聘君家，长记宵谈到曙霞。今日陇头谁洒饭，鹧鸪啼老白桐花。
一杯节酒莫留残，坐看新年上鬓端。只恐梅花明日老，夜瓶相对不知寒。
云裳缟带步摇冠，谁遣瑶姬下广寒。默侍先生浑不语，风枝时听佩珊珊。
燕云漠漠锁重楼，八骏驱驰正未休。莫道十旬犹不返，金陵原是帝王州。
睡著何曾厌夜长，老人少睡坐何伤。无灯无火春寒恶，破絮粗毡即道场。
进了忠言隐姓名，万年香火此山灵。可怜沉醉功名者，血染咸阳唤不醒。
紫甲红牙玉满阑，时分花雨润斑斑。茯苓乍可来归笼，远志从来不出山。
绿阴时节叶急飞，投分青芜更不疑。横被蛛丝禁得住，舞风一片独多时。
姹女精神似月孤，敢将容易入洪炉。人间纵道铅华少，蝶翅新篁未肯无。
不向东华踏软红，却来江上泛孤篷。水光山色知多少，都入先生笑咏中。
□渚环洲隐钓篷，寒藤古木落秋风。十年闭户空山□，忽忆江湖似梦中。
郴江东畔小禅林，谁见当年地布金。夜磬一敲僧定出，水声东去月西沉。
长安骑马候晨鸡，风雪催班更早啼。高枕十年容倦客，五更听雨海楼西。
抱玉频年未受怜，一魁天下亦恬然。此行更系词林望，不为湖山好放船。
日长院落迥无人，忽悟犹馀此老身。只拟一时都忘了，放教桃李四时春。
多少横尸叠似楼，官人早晚解红头。淮南已是无聊甚，行到江东刬地愁。
鱼在深渊鸟在天，平湖几日对南川。嘉兴老守真知我，说与离怀二十年。
过客时时耳属垣，倚天翠壁亦何言。欲知悬径歌危甚，看我青苔天面痕。
谁倚黄旗唤阿瞒，令君终作可怜人。萧然惟有鹿门老，不带孙刘一点尘。
故人去后绝朱弦，不报双鱼已隔年。邻笛风飘月中起，碧云为我作愁天。
采采幽芳不盈把，好收风露入铜瓶。虎丘老衲今何在，思见兰芽石上青。
三十六陂秋水来，龙蛇奔走起风雷。老僧与置南轩地，会是凭栏心目开。
村深谷鸟近人鸣，暮霭收时雨又晴。极目春山随处好，笋舆穿尽绿阴行。
湛然长谓此心天，病里何来念百千。不学老衰还自谴，谨当鞭策领伊川。
万里长城汉有人，羽书渐少捷书频。君王轸念春寒重，更解貂裘赐将臣。
子母钱成不用蚨，朝朝庭下见金夫。采来若也堪沽酒，道上人人醉欲扶。
江枫新染绿衣衫，知费春风几把蓝。道是春光在桃李，试除桃李尽教参。
闭门觅句陈无己，对客挥毫秦少游。正字不知温饱未，西风吹泪古藤州。
出门思母竟何知，到处逢人便乞诗。年少此心须易得，嘱君记取白头时。
北湖南埭水漫漫，一片降旗百尺竿。三百年间同晓梦，钟山何处有龙盘。
只者些儿把得牢，跨门便见眼尤高。深冤结尽却扫去，业果熟时何处逃。
百花时节燕莺忙，昼日如年懒课香。午枕梦回人悄悄，一声啼鸟傍斜阳。
乐游原上少年春，安乐窝中快活身。古到如今能几日，吁嗟天也不由人。
薄薄阴云淡淡天，北风迎路彻重绵。从教捲起轿帘子，吹尽几年岚瘴烟。
居止年来如传舍，构堂珍重主人情。浮生行止谁能计，苟合真须学子荆。
是处荒山欲接天，土膏如面草如毡。及时便种松杉子，远计收功只十年。
扬子汀洲起暮潮，片帆南下雨萧萧。他年共访苏台月，携手垂虹百尺桥。
不用烧兰望玉京，人间无事不曾经。大椿枯后新为记，从许人间小兆听。
长年云气护奇材，鳞满霜皮蚀古苔。只恐化龙天上去，清阴不复覆书台。
山色垆烟昼不分，官衙无事坐氤氲。谁知周道倭迟客，犹得清吟弄白云。
天上祥云傍日飞，纷纷五色似斑衣。老莱无处为儿戏，陟岵哀吟泪独挥。
世上纷纷驽与骀，分明此种是龙媒。雪毛尚带胭脂湿，想是扶桑作浴回。
江边孤垒古濡须，憔悴斯民百战馀。赖有丰年慰羁客，软炊云子荐鲈鱼。
老子看山今益工，只怜云气不怜峰。抬头半饷无人说，自向波心泛短篷。
湖南茶寇甫能平，湖北徭人复弄兵。政是耕桑好时节，尔曹何苦自捐生。
遥知把笔怯禽声，密语书来屡自惊。若道花笺传不尽，幽情含处已分明。
少年曾诵大风歌，此日登临感慨多。千载英雄何处去，空馀碑石对寒波。
坐破松岩不记年，衲衣长是裹溪烟。天池寺里犹嫌近，更住天池绝𪩘边。
精思妙契了残编，杖屦南山二十年。铅椠未终还仕籍，风尘颜面愧高贤。
东溪缭绕黄花国，西崦纵横白酒家。谁道桃源解迷路，与君平步到烟霞。
红泉声里独徘徊，帝子当年洗药来。怪底馀香至今在，四时芝朮有花开。
流水颓阳不暂停，东流西落两无情。不是世间人自老，古来华发此中生。
欢伯平生数往还，个中城郭未尝关。暮归健倒三四五，凭仗酪奴扶玉山。
百岁无多时壮健，一春能几日晴明。相逢且莫推辞醉，听唱阳关第四声。
道人诵经半峰下，洞里山神不敢归。我欲乘风到峰顶，擘翻荷叶作蓑衣。
骑驴夜到苍溪驿，正是猿啼月落时。三十五年如电掣，败墙谁护旧题诗。
竹友当年已化龙，松朋久亦受秦封。此花有味调无鼎，且吐芳心过一冬。
屋山无笋圃无蔬，釜冷樽空客至疏。说与厨人稀作粥，老夫留腹要盛书。
篯铿自古寿称延，上下尧殷九百年。自是周遮加谨畏，至今百忌历犹传。
系马停车待酒阑，骊驹歌断不成欢。凭谁说与图中客，水远山长行路难。
杳杳长空敛雾烟，冰输都胜别时圆。风传漏报天将晓，惆怅婵娟又隔年。
珠履三千醉不欢，玉人犹苦夜冰寒。送君偏有无言泪，天下关山行路难。
七尺衣冠俨古祠，一生身佩国安危。至今辽海残霞外，犹有虞渊取日时。
纸尾勤勤问姓名，禁林依旧玷华缨。莫惊书录题臣向，便是当时刘更生。
北风小雨戒新寒，隔水枫林叶已丹。莫道闲门知己少，白鸥飞去又飞还。
书去书来又一年，祇应提处是虚鞭。相逢会得笔头语，莫惜频寻酒里天。
布裳椎髻即无妨，周姥传诗莫记将。解道谢娘飞絮语，任教天壤笑王郎。
先生衰眼失孤鸿，久著瓮天尘雾中。谁卷秋空开四壁，丹青三昧道人崇。
与君连夕灯前语，胜读千年窗下书。八斗文章千里足，未应低首掾桐庐。
一时人物久飞仙，诗竹和庵尽变迁。尚有禅师风味在，野人门外汲寒泉。
屏风围坐鬓毵毵，绛蜡摇光照莫酣。京国多年情尽改，忽听春雨忆江南。
恨无毫发老波澜，世有曹刘亦后班。堪笑燕人夸璞腊，欲随圭璧上三坛。
莫把行藏问斗牛，年将八十更何求。愿言奎宿长明健，文治从今遍九州。
芭蕉红蕾绽花瓶，茉莉簪头串素馨。少年奏板新欢唱，尽倒如泉吊独醒。
塞门秋冷朔风初，几阵征鸿过碧虚。多少辽西下归客，临风祗有数行书。
五峰天上碧参差，沧海回环染翰池。岭表百年兴相业，明光起草赞明时。
酒绿花红客爱诗，落花春岸酒家旗。寻思避世为逋客，不醉长醒也是痴。
老松倔彊柯枝疏，疑是首阳饥丈夫。干挠不妨根挺直，紫云长护一身孤。
枯藤处处领春华，遮莫东风颤帽纱。点破芜青黄世界，一枝香雪小梨花。
平世何曾有稗官，乱来史笔亦烧残。百年遗稿天留在，抱向空山掩泪看。
蚁斗狼争满世间，传闻牛耳属齐桓。洞门深锁华山月，黄屋不如茆屋安。
岩头橘树经百黄，三少不生诸老亡。只馀石间元祐脚，谷虚尽日鸣当当。
黄梅时节雨初晴，半亩槐阴小院清。却怪山童惊梦觉，午风吹送捣茶声。
海内犹传何李诗，三吴少年多廋辞。莫将新调欺前辈，弘治中天白日垂。
一时人物到如今，人望先生日已深。愿以苍生置怀抱，勿因空谷有遐心。
三年客里过重阳，底事匆匆马足忙。不是不归归未得，故园松菊正荒凉。
方家坪侧接连塘，二代铭旌托此藏。孱薄每惭荒世德，阃仪空感孝思长。
东林已秀两三枝，覆荫人天正此时。贪向龙宫翻贝叶，恼人不寄玉泉诗。
玉粹金浑好弟兄，向来驰誉鬓双青。世间贤美宁常有，百岁三亭过一亭。
十年寥落隐穹庐，驿使空来好信无。再过覃怀觅陈迹，冰魂无恙影扶疏。
素衣缟袂影蹁跹，不是天仙是水仙。老杜吟魂香禾歇，至今犹绕耒阳边。
故国由来重世臣，芬芳累叶镇如新。中兴第一功臣裔，卓荦如君信有人。
午槐圆影覆彤除，今日天颜喜气舒。稳坐御床无一语，但称难得老尚书。
归来松菊总平安，墙角梅花雪后看。新锦堂中春昼永，清谈日接故人欢。
世间万法亦龟毛，终腊还须剃几遭。除是全身浑丧却，从他头上有垂毫。
石船高驾碧山头，似畏风波急暮流。十二时中平地起，问君何处不堪愁。
旋寻村酒不须浓，饮少愁多酒易供。灯下一身家万里，今年恰好是三冬。
梦驱枢郎发船去，两舷成与岐龙撞。醒时呼童开户看，月在青天天在江。
翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
春愁早觉费驱除，清酒何人赠百壶。投老残年无处著，只堪脱帽见霜颅。
石乱香甘凝不流，何人品第到茶瓯。可能一勺长安水，瞒得文饶老舌头。
百万僧中不为僧，比君知道仅谁能。无家寄泊南安县，六月门前也似冰。
日长岑寂度如年，然诺胡为我辈骞。渐入清和宜枉驾，坐邀勿讶亟挥鞭。
碧雪丹砂空想望，天门远志竟蹉跎。红娘不见当归客，老却菖蒲半夏过。
年来心气苦怔忪，永夜长忧百虑攻。赖是床头有清圣，一杯扶到五更钟。
野趣知兄爱泉石，风屏少试秋毫力。纤煤点染出云天，万里江山安枕席。
云中栖隐养雄豪，我爱先生一著高。鼓腹诗鸣光圣世，雄文端可继离骚。
三十年来学炼空，凡身犹在有无中。到门有客求题句，不是空夫果是公。
不觉行年七十近，忽惊卧病二旬多。绝胜明月清风夜，人在呻吟梦里过。
莫怪留侯慕赤松，后车云梦䌸相从。至今呜咽淮阴水，空恨当年长乐钟。
淡烟孤榜系村桥，叠叠沙痕印落潮。最是一年秋好处，踏泥沽酒不辞遥。
管弦喧处盛繁华，第五台前月未斜。歌舞散时箫鼓歇，笛声空自听邻家。
春雨随风湿粉墙，园花滴滴断人肠。愁红怨白知多少，流过长沟水亦香。
斜倚烟梢傍水涯，暗香疏影月明时。一团清气无人识，独有栖寒冻雀知。
千秋但有一渊明，肯脱青衫事耦耕。政使汉朝俱此老，都门谁祖二疏行。
夜宿樟林海边寺，海风吹梦五更寒。此身不似天涯近，枉作并州老泪看。
丐客鹑衣立户前，岂知侬自窘残年。染人酒媪逋犹缓，且送添丁上学钱。
三曲丁宁缓刺船，兹游预拟几经年。壑舟不必穷真□，岩上烟云自足怜。
世途湔去利名垢，僧榻来熏知见香。昭旷情怀陶靖节，清明风韵孟襄阳。
风雨来时独倚栏，绿荷池上䠞微澜。试看瑟瑟萧萧处，无数明珠走翠盘。
道人诗句从梁老，笔意峥嵘自一家。谁会林间相见事，莫都错看乱飘花。
九点吴山梦里青，远烟疏树晚冥冥。何时买得螭头舫，秋水菱歌泖上听。
满路敲金插彩旗，此时心事即良知。回头肯向慈庭用，念念吾亲定不欺。
山行渐欲堕荆榛，夹道黄花独尔新。野外篱边非失所，尚能寒眼动诗人。
行藏须信执中难，时措应容道屡迁。一目全牛无肯綮，騞然投刃用方安。
北往南来几许舟，风沙官柳日悠悠。不知一线漕渠水，多少行人白了头。
枝北枝南恨未除，春风误到寿阳居。诗家不识梅花讳，把做好看夸道渠。
门对南台第几峰，流泉一道曲如弓。夜来风雨知多少，晓起依然挂玉虹。
残冰未放沟声滑，小雨频催柳色新。昼漏渐长无一事，坐披黄老味天真。
旋拔霜刀剖玉瓜，清甘入口四筵夸。凭君莫问渠家世，见说青门又种麻。
家在枚皋旧宅边，浊醪粗饭任吾年。是非莫问门前客，万古知心只老天。
玉压阑干日影长，云窗侍女昼焚香。琅函自检长生箓，金管时书急就章。
雪打交疏闭翠帷，三边正是裂肤时。君王轸念敦煌卒，为作征袍妾不辞。
凝霜截晓小春寒，争道鞭靴行路难。客有儒官敲竹户，老夫犹得汉仪看。
小雪初晴腊尽时，无穷梅柳怨开迟。人间不觉春来早，只有吾家布被知。
苍颜莫怪少曾开，触目人情但可哀。死去肯为浮世恋，此身元自不应来。
黄莺啼时春日高，红芳发尽井边桃。美人手暖裁衣易，片片轻花落剪刀。
一饱悬天不待求，几人乾白少年头。君看滚滚东流水，到海成渊始懒流。
江上小堂无十亩，堂前老树有三株。主人原住清凉界，又得浓阴屋半区。
黑河万里连沙漠，世祖深思创业难。数尺阑干护春草，丹墀留与子孙看。
剥开莲子见芳鲜，花叶同心缩翠拳。欲记池莲多少朵，一枝荷叶一枝莲。
谁开岩户最高峰，更作栏干出半空。只道冥鸿远尘世，我今直下看冥鸿。
去年不见蜡梅开，准拟新年恰恰来。芳菲意浅姿容淡，忆得素儿如此梅。
逶迤十里平溪路，滴沥三重下漱泉。为底时来策黎杖，春衣要试浴沂天。
去时官柳万枝黄，归路寒葭满地霜。挟纩已温良月候，吹纶更作小春芳。
此州斗大故为悭，金印如之足解颜。他日低头看屈肘，亦思王老住胡湾。
西风飒飒雨纤纤，归思都从社后添。料得主人情意重，年年常为捲珠帘。
千玑万琲照庭除，细雨斜风拂座隅。莫道长安贫似磬，缘阶绕砌尽真珠。
心地虚时来则受，德新要似汤盘又。浊醪妙理少人知，所以伯禹恶旨酒。
二麦俱秋斗百钱，田家唤作小丰年。饼炉饭甑无饥色，接到西风熟稻天。
红杏花时辞汉苑，黄梅雨里上淮船。雨迎花送长如此，辜负东风十四年。
鹤氅花香搭槿篱，枕前蛩迸酒醒时。夕阳似照陶家菊，黄蝶无穷压故枝。
京华西蜀两元宵，总去家山道路遥。来岁乞归逢此夕，故乡灯火沸笙箫。
九畹滋兮事亦奇，鼓琴谁解曲中词。林深日午春风起，空谷无人独秀时。
流莺飞絮满城时，曾踏春风看柳枝。却到枯条黄叶下，人生老去更何疑。
灭虏区区计本疏，水边乔木拥茅庐。九原定发韩公笑，至老依然一束书。
芙蓉带结红鹓蒂，杨柳丝牵紫燕飞。独掉兰舟何处宿，年年飘泊待郎归。
务农春诏将臣宣，欲翳禾麻变有年。圣意且耕仍且战，稍令诸道作屯田。
沛公百万保咸阳，自古柔仁伏暴强。慷慨悲歌君勿恨，拔山盖世故应亡。
斧斤不死老苍虬，未肯甘心只么休。尚有阿婆三五态，背时涂抹趁风流。
积念有年瞻石佛，今朝一见绝疑猜。都卢面目只如此，却道三生凿出来。
修竹茂林山寺幽，蝉声如沸满清秋。吸风饮露无求世，嘒嘒何为噪不休。
月里路从何处上，江边身合几时归。十年九陌寒风夜，梦扫芦花絮客衣。
寂寂清轩老病身，闲情无赖写无因。日长翻为琴书累，恰度华胥意兴新。
斟酌姮娥耐素秋，蛩心响答五更头。经年病渴知能遣，爱掩双扉境暂幽。
铁干铜肤四十围，隔峰犹自里孙枝。涂云抹月空山里，音见东林行道时。
翠辇间关道暍时，摘来玉手似嫌迟。唯应割食甜于密，不记南方贡荔枝。
云伴老僧居翠微，老僧应共白云飞。杖藜西去云东去，日暮僧归云亦归。
昨夜罗衣有异香，合欢花下侍君王。宫监莫更传宣急，淡扫蛾眉不上黄。
闽州胜概是南台，沙合相传有自来。一道三桥横渡处，分明平步揖天台。
蔬茹甘香可疗饥，莫云长是在茅茨。调羹宝鼎挥金碗，肉食曾无厌饫时。
清梦先曾到武夷，玉峰积雪倍幽奇。小舟游罢寻归路，恰似翛然梦觉时。
街头日夜催槐黄，去去归帆如许忙。我病公行欠卮酒，少迟饮至共传觞。
此花已去不须嗟，亡国亡家总为他。父老不知前日事，逢人口口道琼花。
老龙飞去葛家陂，尚有龙儿戏锦衣。只恐世尘吹不尽，世尘吹尽听龙归。
自问有何惆怅事，寺门临入却迟回。李家哭泣元家病，柿叶红时独自来。
传呼拥道使君来，寂寂柴门久不开。不是疏狂甘慢客，恐因车马乱苍苔。
叶翻清吹恐飞去，影照澄波欲下来。花有鹤翎惭近俗，松为麈尾可同时。
曾共云边看晚晴，芙蓉峰下听滩声。当时范李今何在，愁向诗中见姓名。
早年声誉遍词林，懒向金门作陆沉。小隐不妨泉石侣，薜衣藜杖白云深。
万福西来老骨挝，不遵行止渡流沙。被人打落当门齿，哑子依前吃苦瓜。
栖遍秦家古树枝，曹瞒休咏月中诗。较量江上寒深浅，不及昭阳晚噪时。
锦绷微露粉痕香，才出莓苔未过墙。休道此时头角短，春风还见拂云长。
院落深沉燕子归，应时纳祜试春衣。海棠过雨精神索，杨柳无风力气微。
知章投老鉴湖滨，还戴华阳羽士巾。元亮也归三径去，至今人笑是痴人。
千仞峰头一谪仙，何时种玉已成田。开经犹在松阴里，读到南华第几篇。
雪嵓道者僧中杰，踏雪曾参雪窦禅。归到雪岩心似水，梅花纸帐日高眠。
何处重寻饭颗诗，先生诗语总英奇。细吟出月穿天句，想见挥毫落纸时。
一水横拖两岸峰，千痕万摺碧重重。谁言老子经行处，身在江山障子中。
白发庭闱近佛图，彩衣舞罢学驱乌。英英谩道年方少，出世居然大丈夫。
支分身后析秋毫，尔自从容见似劳。惭愧老夫临去日，一抔黄土听儿曹。
桑间三宿尚回头，何况三年濯锦游。草草郫筒中酒处，不知身已在彭州。
潇洒含风玉数茎，若何偏向石间生。贞心谅有夷齐识，耐惯冰霜老更青。
老去伤春只自嗟，追寻陈迹问京华。更搔短发西南望，病眼昏昏泪渺花。
云间樵子罕曾逢，时有携镵采药翁。树树山猿摇落日，榧林无实老秋风。
人人尽醉声闻酒，日日争焚解脱香。为问鸿华老庵主，可曾相识转轮王。
水亭山寺二年吟，月下相逢辨语音。无限春愁莫相问，一年不见一年深。
野艇归时蒲叶雨，缲车鸣处楝花风。江南旧日经行地，尽在于今醉梦中。
琉璃击碎走金丹，无复神光发旧坛。时有世人来舐鼎，欲随鸡犬事刘安。
洒翰亲承御榻前，圣皇初述渡河篇。祗应百世藏为宝，此是南巡扈跸年。
锦城一别鬓成丝，今日山阴送杰师。乱絮飞花扑行路，正如东郭放船时。
薄宦六年辞故山，故山祇在梦魂间。簪绅何苦自缠缚，却羡归牛自在闲。
雪里孤根久屈蟠，岩前古貌太高寒。老来想不为胡广，免被人将粪土看。
贾生太息唐衢哭，感事伤时可奈何。争似君当尧舜日，台头大笑乐天和。
蘼芜嘉种列群芳，禦湿前推药品良。时摘嫩草烹赐茗，更从云脚发清香。
双门此夜启崇台，次第东山好月来。自古金吾元不禁，少留大将与衔杯。
携樽纵步寻芳墅，聊藉芊芊手把红。行乐岂关闲客事，少侯长日占春风。
连日天街候驾归，且呼酒对早梅飞。从来吏部高情别，右手分将老蟹肥。
鲸吸鳌吞数百杯，玉山谁起复谁颓。醒时两袂天风冷，一朵红云海上来。
正阳门下草还生，宫殿无人也自春。上皇昔日登临地，愁杀当时老大臣。
战血依稀带雨新，黄昏白上尽青燐。将军间道无奇策，一败韶阳误汉人。
小艇悠悠载夕晖，岸花红白鹭鸶飞。十年不见溪头石，今日重重裹绿衣。
斯道昭然实在公，考亭当代亦儒宗。可怜一日鹅湖辩，易简支离竟不同。
淮南千里少遗民，万顷膏腴变棘榛。辟地营田真上策，稻粱已见满仓囷。
乱石穿流齿角长，时时滟滪隐中央。平生未至瞿唐峡，只此销魂悔下堂。
尘土奔忙举世人，无过白白鬓毛新。一般要撰眼前乐，泉石由来乐较真。
柴门细雨晓慵开，绿树阴笼一径苔。老子眼花今日较，起寻枸杞点茶杯。
谁怜旧日青钱选，不立春风玉笋班。传得黄州新句法，老夫端欲把降幡。
辞汉金人去不回，帝思甘露万年杯。炎方幸有三珠树，剖出天桨进御来。
西园闻道径封苔，落落髯仙去不回。安石中年离索意，吾徒笑口且频开。
白榆丹桂影悠悠，银汉无波月正秋。牛女桥边自来去，岂知人世有离愁。
千秋绝学归尼父，志学原基十五时。谩向六经寻口诀，直从当下认良知。
铜柱从君泣堕鸢，鸱夷心事五湖船。头颅如此人间世，不得青山对暮年。
知是商山四老翁，来吾梦里一相逢。凤凰千仞当年事，独在平生寤寐中。
金谷繁华石季伦，只能谋富不谋身。当时纵与绿珠去，犹有无穷歌舞人。
秋兴盈襟寄短篱，许将天外老松知。盘桓何处层崖顶，不踏人间野草离。
裹粮荷锸阵桓桓，凿堑营城往六安。老子凝情不成寐，挑灯愁听雨声寒。
南风作雨北风休，岂是春云得自由。只者天时过湖得，长年报道不须愁。
师训勤诚数十年，此心端不愧高天。诸君体我家严意，学殖毋为卤莽田。
菜根惯咬著芒鞋，便是津梁一世材。六月雨行缘底事，一身不惜惜人才。
绿窗红烛制春衣，宫样花纱要入时。玉手怕裁双凤破，并刀欲下更迟迟。
日烘霞底未成昏，拊物惊年并惨魂。李树已僵生意苦，秋虫何忍食桃根。
恭俭相仍自足称，路人犹解指阳陵。河间不立胶东立，礼乐千年尚未兴。
千树江头雪作裳，一枝故欲犯时妆。分明莹薄裁琼玉，不比胭脂抹海棠。
竹屋青灯夜寂寥，十年江海鬓萧萧。兴来写尽梅花赋，月在寒梢雪未消。
少小参寻老大僧，云山历尽碧层层。关东白日寒如水，欲寄清凉照古藤。
恰听残蝉禹寺门，又看新月石帆村。后来复有龟堂老，千载犹应此意存。
阡陌东西驯雉鸣，陌头父老望前旌。争言字我今三岁，真是冰清见底清。
年来世路转蹉跎，正大中庸论愈多。出本无心归亦好，何须胸次自干戈。
寒灯独照影微微，疏屋风吹雪满衣。忽忆五台趺坐处，万年冰里一柴扉。
十日秋风记相别，经年常忆树头章。水南春事一月矣，杖藜犹有落梅香。
双涧奔流战玉龙，浮屠云锁翠千重。只将一疏传天下，大觉驴年识九峰。
黄姑渚畔夕流深，牛女相期此夜心。共道天孙因巧误，懒排瓜果学穿针。
北地申阳各俊流，中原名誉本鸿沟。当时误作攀鳞客，王后卢前特地愁。
可能吸露更餐风，一悟悬知了万空。何似老夫酒肉汉，死时合眼闭棺中。
玉作华星缀绛绳，楼台交映暮天澄。东都父老今谁在，肠断当时谏浙灯。
中兴自是还明主，访旧胡为属老臣。从古风云由际会，归欤聊复养吾真。
古宫荒井曾平后，见说耕人又凿开。拾得玉钗镌敕字，当时恩泽赐谁来。
竹君不及花奴色，可惜相知眼中少。阮籍元非曲糵徒，王猷独擅人伦表。
二十七年前应诏，黄昏同上木兰舟。江山依旧人琴寂，白首南迁泪迸流。
罗浮山下月纷纷，曾共苏仙醉一樽。不是玉妃来堕世，梦中底事见冰魂。
壶公何物钟灵秀，更为壶公一品题。老眼何曾忘五岳，笋舆吟过木兰溪。
舀溪长柄向来杓，瑞世优昙今日花。到我住庵无此瑞，只将溪水煮山茶。
空山寂静老夫闲，伴鸟随云往复还。家酝满瓶书满架，半移生计入香山。
江南见说好溪山，兄也难时弟也难。可惜梅花有心事，南枝向暖北枝寒。
良将身亡赵亦亡，百年遗恨一冯唐。当时不受谗臣间，吕政何由返故乡。
当年相望见无由，千里荆襄隔数州。时得新诗夸好句，服膺何止钓槎头。
山川自昔因人胜，岂爱浯溪爱漫郎。不得中兴摅老笔，两章秋月漫争光。
秋到黄花强自宽，琴堂犹得往来闲。世情原与诗情背，只许闲人老眼看。
县北平山有墓祠，牲牢合祭在春时。勒碑欲拟泷冈表，惆怅孤儿此志违。
老业犹存是苦吟，或投野店憩寒林。西风何处无诗料，水际山颠亦去寻。
恰喜西窗晚照明，虚檐又报雨来声。端忧不用占龟兆，坏尽花时自解晴。
天阙飞来三大字，云山留住一闲身。老仙驾鹤蓬莱去，丹灶而今属后人。
盘石空庭对不移，始知青镜妒蛾眉。子规枝上三更血，好似闺中啮指时。
迷是谁兮悟是谁，山僧赢得眼如眉。新糊纸被烘来暖，睡到天明日上时。
发脱心知不再生，新年底急顿星星。城边老柳也欺我，春里满头依旧青。
泪痕如雨欲垂垂，知汝心诚系彩衣。江外若逢鸿雁过，时将音问寄庭帏。
兰枻花樽桃叶津，秦时流水晋时人。杯前明月今归我，柳下清歌别有春。
扁榜当年我命名，喜君心与迹双清。眼前风物浑如旧，但觉庭前春草生。
保康桥上夜观灯，喝石岩前夏饮冰。莫把山林笑朝市，老夫手里有乌藤。
岁寒百卉凋残尽，自信孤芳映雪清。相对老僧禅坐处，一轮明月正三更。
羡君持节拜庭闱，未老双亲看彩衣。若过盖公烦问信，坐曹日念旧游稀。
一尊花底思悠然，落日空庭席屡前。酒熟共欢游此地，花开谁与坐明年。
姚魏匆匆已过时，山丹萱草不禁诗。回头笑问朱都史，玉叶霜花恨较迟。
锦裹石前江水流，故人曾此戍康州。当年旌节随云散，尚对山花识旧游。
晚花特地敛新妆，莫道无情总不妨。中有黄金莲子盏，被人瞥见即深藏。
痛逝无心走月明，一编枯坐过三更。陆家诗句愁如我，也道城南路怕行。
年年除莫即相呼，夜语如君不可无。为报岁寒同社客，今年不要作柴炉。
朝醒暮醉几时休，鸡黍人家见客留。闻道曲生行处有，西村明日趁扶头。
曾数花须傍药阑，春风不到酒杯宽。自怜白首荒三径，桃李年年檐上看。
龙钟好在梦中身，剩喜今年又食新。不用更烦人祝鲠，轮囷瓜瓠是常珍。
符法千年人尚畏，神林三鼓酒盈杯。油囊为取天河水，更折蟠桃海上来。
两峰回合一峰圆，缚屋峰前度岁年。万事果然无用了，烟霞长伴道人眠。
曳履优容日日欢，须言达德倍汍澜。韶光今已输先手，领得𧏖珠掌上看。
三十闲身百战馀，新诗唯有问樵渔。赠君此别如何道，饱看名山胜读书。
一谪人间四九年，青山万里隔苍烟。我今更去华阳洞，千树桃花待举鞭。
平安寺畔相迎处，武姥峰前载酒时。思忆高情又三载，东风遥寄凤凰枝。
闻道孤山未有梅，春郊早已艳玫瑰。何当结伴林家去，共撷香英酎一杯。
浦出西江有此名，道源澄湛自天成。屋头松树年多少，曾识濂溪授二程。
白头野老醉骑牛，笑引儿孙百不忧。安得东华尘似海，听鸡人立御桥头。
瞿塘五月惊湍险，不道人心险更强。独有此渊供此老，一泓终日自天光。
同作金门献赋人，二年悲见故园春。到阙不沾新雨露，还家空带旧风尘。
盘古青山似画图，新栽松柏近何如。几时同向云林住，相伴春秋洒饭盂。
麦寒已过又梅寒，此日端阳独倚栏。谁道榴花能照眼，斜风小雨不禁看。
屏风叠里雁初回，滟滟湖天片月开。紫柏去时春色老，可中还有到人来。
经过百世见清风，争羡羊裘一老翁。不有云台诸将力，钓坛亦在战争中。
我是钧天梦觉人，忆来松下是前身。老僧何去袈裟在，落叶斜阳满室尘。
梅花花下月黄昏，独自行歌掩竹门。只道梅花全属我，不知和靖有仍孙。
霁月光风洒落人，与君同调故怜君。不须叹息知音少，后世岂无扬子云。
芙蓉得雨一齐开，开尽秋花客不来。到得客来花已老，晚妆犹可两三杯。
金紫玉青世所稀，牡丹花下探天机。仙游秀水真消息，身傍御炉香满衣。
孤灯一盏照空房，四壁蛩声欲断肠。休怨凄凉眼前事，自烧前世断头香。
翠毛丹觜乍教时，终日无寥似忆归。近来偷解人言语，乱向金笼说是非。
目送归云膝抱琴，山林犹恐不高深。应怜三十年前客，扰扰尘心损道心。
夜醉巴河酒满船，晓餐湓浦浪掀天。回头已作三年梦，应笑当时尚少年。
桃花红艳照银床，黄入金明柳线长。欲与晚梅相辈行，同时到底不同香。
曾值孤山夜雪时，小桥流水玉龙飞。凭谁寄语陈参政，莫道缁尘染素衣。
盟府旗常策世勋，一门忠孝气凌云。衣冠盛事谁堪比，汉后元间万石君。
武帝英雄类始皇，甘心黩武国几亡。晚年赖有知人术，解把婴儿付霍光。
踏碎烟霞谒帝乡，空中鸾鹤自回翔。腰间带有降魔剑，一道精光烛混茫。
年老心孤怕别离，天涯唯有影相随。子今皈去重来日，须及梅花未放时。
君到潇湘渐迫秋，乡关音问转悠悠。思归少忍烟尘息，回雁峰前莫浪愁。
生儿岂免涉江湘，身世无成耻故乡。人事由来多错忤，知君不是故相忘。
鸭脚叶青银杏肥，双鸠和梦立多时。日长庭院无人到，呼雨呼晴总不知。
罢参还欲勘诸方，竿木随身不易当。翻忆古来兴化老，主宾用尽力牵羊。
杏花漠漠柳阴阴，彷佛前年礼殿深。赖有诗书缘不尽，青灯细雨短长吟。
白云沧海共悠然，病榻年深别驾眠。领略可胜诸老意，一帘疏雨对江天。
愁解寻人不得辞，小窗疏竹雨来时。江湖今夜全家客，犹胜飘零两处思。
曲径衡门短短篱，槐楸阴里倚筇枝。老来百事不入眼，惟爱青山如旧时。
江北淮南三月时，水烟漠漠柳丝丝。好花一夜霜都落，却是春风总未知。
为君小写洛阳春，叶叶遮眉巧弄颦。终是倾城娇绝世，只须半面越撩人。
檐前列岫连云耸，亭下双溪彻底清。可但坐来无暑气，老夫病眼顿增明。
涧水涓涓绕洞崖，洞边时有小桃开。四边环合疑无路，为问东风何处来。
吞凤文章老益奇，杏坛深处拥皋比。湘南山水江东树，洗尽京尘总是诗。
吾儿今年三十二，已近人生半七十。不早转头修善行，后来追悔何由及。
拾来虚费藕丝穿，暴富池塘积万千。人世不平如买得，夏天那有盖鸥眠。
当年济北辞黄檗，索火之机屈未伸。今日子孙开活眼，老南元是读书人。
水落曾知杓柄长，家风从此转凄凉。有时浪起无风处，冷看截流人自忙。
功成论道息干戈，武将森森学问多。养得文风名节盛，自三代下莫能过。
皛皛飞云挟暑骄，江郊幸可远烦嚣。道人方寸虚生白，燕几风清扇罢摇。
小小精蓝亦自奇，一峰灵秀蕴幽姿。无缘细听山僧话，太守偷闲止片时。
老来漫有爱山心，酒少茶多却不禁。一夜上方攲客枕，隔窗自伴冷猿吟。
吴越青山犹好在，古今明月不长圆。可堪老大重离别，一片愁心落照边。
忆到渠来忆到渠，满怀无限不刊书。独行总是同行处，剩得长年剩得吁。
绿橘似甘来太学，大梨如水出咸阳。莫将多少为轻重，试擘霜包几瓣香。
县城寒漏雨中沉，江馆无人醉拥衾。年少书生岂陶谷，肯因一笑费千金。
尘里那能了世缘，市门行尽即林泉。凭谁寄谢丹青笔，安得风流似辋川。
干排风雨三千尺，根老冰泉八百年。不用江头唤元绪，何妨湖上识神仙。
城头柳色望成堆，随送春风入酒杯。知己百年谁好在，花边那忍独醒回。
月到中峰碧峭深，露桃微重鹤移阴。隔松听得仙官话，句句皆非世上音。
芒鞋布袜与青藜，朝市迷心忽几时。料得山中猿鹤冷，多应相怨不相思。
烂银盘圆一千里，白玉髓喷三万重。老蛟背驮龙女泣，百斛宝珠抛海东。
持身端的在兢兢，谨独方无愧怍情。莫道隐微人不见，暗中临我有神明。
五月今年不粜新，土场秋谷大如尘。夕阳待月藤萝外，归路村村有醉人。
长策胸中不复论，荷衣蓝缕闭柴门。当时汉祖无三杰，争得咸阳与子孙。
解箨初闻粉节香，拂云又见影苍苍。凤凰不至伶伦老，无奈荆榛特地长。
深院棋声日正长，博山添火试沉香。道人鞭起龙行雨，带得东潭水气凉。
夜深梅印横窗月，纸帐魂清梦亦香。莫谓道人无一事，也随疏影伴寒光。
去年今日正阳生，觅句论文暂鲤庭。北雁不来西梦切，杖藜何处问君平。
君子惟宜以懿文，后生轻进附佥人。竹枝空有蛮歌怨，争似当年略转钧。
古书万卷积成蠹，老屋数闲深却幽。午枕忽惊毛骨冷，觉来风雨一山秋。
月欲东生日又西，莫随儿女醉明时。黄泉一向埋愚鬼，不与人间史笔知。
谁道渊明不善饮，亦知太白爱题诗。浪醉浪吟成底事，不如高卧过当时。
去年同作南迁客，今日更持刺史权。推挽试知民吏意，无因谈会向尊前。
翰墨场中老伏波，菩提坊里病维摩。近人积水无鸥鹭，时有归牛浮鼻过。
虎岩老虎太威狞，平地拿人死复生。背却西风行一转，髭须倒捋两三茎。
每愧敲榜办赋租，会心还喜劝耕初。渠侬嗣飨金穰庆，老子长捐柱后书。
关前衰草冷烟迷，关内骅骝十万蹄。且喜年来边塞近，红闺不用梦辽西。
塞风吹拍自单于，谁道中郎女不如。纵学胡笳非汉业，馀生犹得续残书。
虎观它年青汗手，白头田亩未能闲。自嫌麦陇无佳思，戏作南斋百里山。
全家归隐似前贤，碧酒醇醲白蟹鲜。心欲生民常富寿，高歌会乐太平年。
至尊尊贵异人间，御膳天厨岂等闲。惜得裹蒸无用处，不如安霸取江山。
跌宕平生万里程，盘车一展老心惊。溪昏树暗牛争力，似听当年风雨声。
三百六旬有六日，光阴过眼如奔轮。周而复始未尝息，安得四时长似春。
翠壑风生万竹啼，清秋摇落怨凄凄。疏丛𫖯仰浑无定，鸣凤来时不得栖。
游春未足春将度，访紫寻红少在家。借问流莺与飞蝶，更知何处有幽花。
宝鉴当年照胆寒，向来埋没太无端。祇今垢尽明全见，还得当年宝鉴看。
月满江篱水漾沙，可人诗酒只黄花。采芳莫谓春山少，那得风霜晚更嘉。
半尺玻璃冷贮泉，一拳玛瑙暖生烟。是谁移种菖蒲草，九节通仙更引年。
更无落魄耽杯酒，更莫猖狂爱咏诗。今日捉将官里去，这回断送老头皮。
豪杰何心后世名，材高遇事即峥嵘。巴东诗句澶州策，信手拈来尽可惊。
长信秋来月自圆，夜香犹拜玉阶前。妾今不愿君王宠，惟愿君王寿万年。
妙心明洁契如如，操履分明女丈夫。庞老家风殊不二，摝篱高价许谁沽。
自学心斋室久虚，年来破荡一无馀。春花秋叶非吾事，默坐焚香读道书。
冯衍才华世绝伦，时清主圣不容身。江淹赋里谁堪恨，独有关门对孺人。
苍山老木涧声长，入眼分明似故乡。把酒赠君东郭路，不堪心逐雁南翔。
五月平畴不得犁，青秧老处坼于龟。乾坤惠爱无遗物，仰乳婴儿可使饥。
世间投老断攀缘，忽忆东游已十年。但有当时京口月，与公随我故依然。
市井萧条烟火微，两衙散后雪深时。若无一曲传金盏，争奈衰翁两鬓丝。
兵甲初消老壮心，草堂孤坐水云深。忽因风木萧萧起，翻有英雄泪满襟。
半点阳和也自微，更呼残梦五更时。芳菲已夺游人魄，曾咏他年一句诗。
名贤丽句咏垂杨，为爱柔条拂地长。春去柳枯人亦老，争如松柏晚苍苍。
春尽山桃花满枝，怨春休道北来迟。人人正醉春时节，政是江南肠断时。
一握方诸镜里天，分明雁荡石城连。仙人不患蓬壶小，便驻鸾笙五百年。
郊圻草木沾天泽，淮海鱼龙识圣颜。闻道赓歌临相第，唐虞今复在人间。
年逾耳顺发𩭹髿，其奈诸孙未见何。独爱君家有英物，峣峣顶玉几摩挲。
几年补破得遮寒，今日空馀赤肉团。从此便知元不有，细书词理枉经官。
苦吟长吉似秋蝉，老米名颠笔不颠。墨沈精魂疑未散，冷香残烬话前缘。
身世相忘象外天，清风一枕几千年。有时默默焚香坐，闲看白云心自玄。
青溪几曲绕名山，秋水渔矶杳霭间。二十年前载酒处，空闻邻笛月中还。
白霫渔阳又北平，时常同住又同行。于今忽送山东别，两地相思共月明。
坚心不退道皆同，元始天尊大教通。多是世人迷自惑，岂能容易见仙踪。
汉家获鼎已名年，宝篆羌传出海边。柱下金环君信不，有文掌上尚依然。
婵娟二八正娇羞，日暮相逢南陌头。试问佳期不肯道，落花深处指青楼。
冥冥烟外鸟飞归，野老得鱼收网回。隔浦断霞沉欲尽，半弯新月出云来。
江上孤城欲破时，闭门高卧复谁知。我无文字铭金石，安用烦君写恶诗。
洗墨池边佳问来，月窗重感故人怀。几时池上翚飞好，伫见新碑向竹开。
百世渊源七尺身，别开手眼出风尘。表章更有无穷事，莫但云阶作主人。
伏枕三旬不整冠，梦魂时复对金銮。忽闻盛事披衣坐，今日朝廷立谏官。
采凤飞来到禁闱，便随王母驻瑶池。如今记得秦楼上，偷见萧郎恼妾时。
尚主当初偶未成，此时谁合更关情。可怜谢混风华在，千古翻传禁脔名。
兰芽紫坼映青盆，杏蕊红深供佛瓶。何独春能归草木，看君已老鬓重青。
岩根石溜自涓涓，一见尘劳顿洒然。惟有开山老尊宿，无心可洗亦无泉。
醉伴见侬因病酒，道侬无酒不相窥。那知下药还沽底，人去人来剩一卮。
归来欲效老夫潜，喜见游方旧杜暹。本觉殿成功德满，愧无笔力助庄严。
八十西山作酒仙，麻鞋轧断布衣穿。相逢甲子君休问，太极光阴不计年。
德士旧尝称进士，黄冠初不异儒冠。种种是名名是假，世人谁不被名谩。
城中箫鼓闹鳌山，灯火千村别一般。今夕崔嵬行乐处，向时模仿仰头看。
庆元宰相事纷纷，说著令人暗断魂。好听当时刘弼语，分些官职乞平原。
枌社光荣昼锦归，新移红药著花时。慇勤折赠难虚掷，要向诗翁觅好诗。
摇头摆尾赤梢鲤，当年一跃过龙门。诸方若要知来处，的的云门七代孙。
轻轻飞絮扑花枝，喜傍兰亭说旧诗。君去小枯应为我，细看山带晚晴时。
朔风驱水作狂澜，眼里庐山脚到难。少待须臾莫仓卒，卸帆聊憩石钟山。
勋名几度镜中看，未老犹能把剑弹。待向西秦相见日，故人方念范生寒。
淡日轻风细雨馀，阴阴溪柳映溪蒲。清流平岸舟行疾，野鸟时闻声自呼。
分得清浔白玉芽，旋抽绿柄信攲斜。当时荡桨耶溪女，可是无情笑隔花。
珍重当年禁苑春，助娇曾见倚栏人。玄都观里千千树，岂似风前叶叶新。
酒能养病怀偏拙，老爱看书目易昏。世事相违成寂寞，不堪惆怅倚柴门。
几年不到竹梅闲，天际归来两鬓斑。一片白云风埽尽，双明喜见旧青山。
尔去西京都肄时，蹶张超距满前麾。筑坛傥遇萧何荐，万一能搴大将旗。
骏步由来不可追，污流馀子费奔驰。谁言直待南迁后，始是江西不幸时。
父兄诲我髧髦初，老不成名鬓发疏。纸帐铁檠风雪夜，梦中犹诵小时书。
行辞女伴出深宫，玉泪双垂向白龙。几度毡庐歌酒夜，胡王空惜旧时宫。
西子湖头忆旧游，天涯行脚十经秋。山僧也道还山好，那怪游人易白头。
长洲苑外草萧萧，却算游程岁月遥。唯有别时今不忘，暮烟秋雨过枫桥。
花神那作世间香，狂蝶游蜂暗断肠。不是朱颜向人吝，耻随桃李倚门墙。
山馆无人日日开，岩深林密晓猿哀。移文恐到人间世，羸马春风独自来。
夜起饭牛薄暮舂，古人既老始明农。残年尚欲勤东作，未肯将身旁瘦筇。
君看我家门外草，欲把烟姿慰吟老。谁知人静雨馀时，还似村深日斜好。
浅碧池塘连路口，淡黄杨柳护檐牙。旧时岁岁春风里，长见君王出看花。
圣贤事业在心槃，禹稷颜回岂异观。世故波澜同起灭，姓名千古要清寒。
梁州一曲当时事，记得曾拈玉笛吹。端正楼空春昼永，小桃犹学淡燕支。
五阳未决尚存阴，底事先王卧竹林。绝口不谈当世务，对天惟有格君心。
竹树齐平绿似城，朱樱初熟粲繁星。今年趁得春归伴，买饭萧然旧驿亭。
纤纤细竹映虚廊，紫笋穿苔自布行。时有高人来啸咏，他山十丈漫为长。
慎守封疆欲霸齐，故于宣圣惜尼溪。从来为国求贤意，笑杀当年拥盖妻。
池上柳枝新种得，丝丝金缕曳春晖。乐天老去风流减，懒看飞花上舞衣。
年来还未上丹梯，且著渔蓑谢故溪。落尽梨花春又了，破篱残雨晚莺啼。
玉龟山下古仙真，许我天台一化身。拟把岳莲骑白鹤，下看浮世尽红尘。
三十年来坐对山，唯将无事化人间。斋时往往闻钟笑，一食何如不食闲。
我去君留可奈何，青云莫道故人多。片帆今夜又何处，独影翩翩逐逝波。
海船如山风力轻，十朝难得一朝行。少妇颦眉两相语，几时到得豫章城。
岳麓斯文一脉长，圣贤宗派见朱张。何时杖履同登眺，还向南山语对床。
海外日长生计拙，山中屋少住僧多。筑得东篱倒西壁，算来真不奈缘何。
独抱瑶琴过玉溪，琅然清夜月明时。祇今已是无心久，却怕山前荷篑知。
不将法律作春秋，安得河南数国囚。莫道汉家杂王霸，十分商鞅半分周。
三年不作山中客，才踏船舷眼便明。曳杖直登千尺磴，尚欣脚力慰生平。
南风融雪北风凝，晚日城头已可登。莫道雪融便无迹，雪融成水水成冰。
上东门外杏花开，千树红云绕石台。最怪奎章虞阁老，白头骑马看花来。
山缘何事也穷空，百里冈峦化作童。莫道吾庐无认处，行人远远见双枫。
忽逢邗沟道人浃，如见锡山居士秦。问着世缘浑忘却，知公不是个中人。
当年失脚下鱼矶，苦为明朝未得归。寄语巢由莫相笑，此心不是爱轻肥。
姚江禹穴会稽东，少日登临一梦中。白发南来身万里，欲登韶石和薰风。
诗人自古例多贫，恨杀滇南金带新。公与定山贫到老，已有陈黄一辈人。
圣主端居念远民，尽将休戚寄斯文。时来宣化堂中坐，应念田中正苦辛。
牙如剑树目如灯，电烁妖魔法不生。千圣出头难插足，普庵也道我无能。
孤山梅蕊正开时，杖屦还须访水湄。莫遣冰魂叹牢落，只今和靖自能诗。
旧时曾种紫薇花，五载归来感物华。石径升堂苔色满，曳裾坊口第三家。
一颗圆明不欠亏，胡来胡现大钧知。如今象罔浑无用，榜样从教作世师。
道娘坟西近官路，朝朝暮暮行人多。世事百年浑不省，满堂宾客竹枝歌。
神仙骐骥解飞鸣，独立松巅刷羽翎。愧我承恩老山野，九皋清唳月中听。
骅骝捕鼠不如狸，镆干缀履不如锥。过都历块成何事，剸虎裁蛟彼一时。
雁门不见雁臣过，唯见惊鸿拂短莎。唤醒十年乡国梦，一行寒影下嵯峨。
绿野堂开占物华，路人指道令公家。令公桃李满天下，何用堂前更种花。
庭前尽日立到夜，灯下有时坐彻明。此情不语何人会，时复长吁一两声。
迟日丽时秧刺水，午风暄处麦掀髯。一村桃杏红如锦，旋数青铜傍酒帘。
岌岌高丘近道边，寂寥翁仲卧荒烟。生前意气今何在，寒食无人挂纸钱。
数年铁甲定东瓯，夜渡江山瞻斗牛。今日朱方平殄后，虎符龙节十三州。
尚书清白临南海，虽饮贪泉心不回。唯向诗中得珠玉，时时寄到帝乡来。
春秋大义经中史，司马当年失董狐。昭烈本为炎汉后，何书僣国列于吴。
春雨池塘草发芽，春风庭院柳飞花。韶光尚有归时节，何事游人未到家。
扳缘石径上云层，数十年来又一登。涧水松风浑落莫，玉台空忆旧时僧。
垂老无端用意乖，谁知道侣厌清斋。如今又采蘼芜去，辜负张君绣靸鞋。
海上扁舟一叶轻，春来送客不胜情。到家阿母应相问，只道江南已太平。
老怯危桥泥没膝，喜闻吾党政如春。须君不惜千金费，此后宁无我辈人。
嘉谟岂但国蓍龟，旧学端为帝者师。圣世欲收仁义效，行看平步凤凰池。
城外人家梅子枝，细花欲出蒂开时。光迷路径雪应妒，香满幽林莺未知。
东风吹得绿成阴，积雨初收柳絮轻。记取湘中最佳处，橘花开时香满城。
南亩功成便退身，中流游泳任天真。牧童何处空江晚，清世应无扣角人。
绿玉千丛掠碧空，嵩山千树自无功。他年却与松枝比，岁岁为君记一丛。
飘扬巾帔喜难禁，索袖教温冷臂金。笑道去年微雪夜，隔街看见到如今。
舍南舍北响缲车，鸡犬林中共几家。老去尚劳糊口计，午风庭院晒松花。
层冰两岸戏龙鳞，先放河心一道春。借问驿船行得未，南京杨柳待归人。
少年信美何曾久，春日虽迟不再中。欢笑胜愁歌胜哭，请君莫道等头空。
平湖雨过水云腥，暑气全消□□亭。野老放船何处去，不知山色上衣青。
一钱未办买云山，突兀何时屋万间。岁晚投簪来卜筑，柴门分占碧孱颜。
睡残春日较迟迟，兴剧还敲五字诗。一把长镵七寸管，六时那有得闲时。
周行辙迹几经年，故国青山梦寐牵。桑梓迷阴丘首地，庆云烂漫帝乡边。
东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。
莫道征西旧司马，平生山水惬幽寻。白头匡济成何事，回首东山感慨深。
书生久叹三纲绝，天道那无一发存。东海不须更忧旱，迩来一妇已无冤。
金樽画烛少年豪，白首孤灯不厌劳。夜漏虽深书未竟，半缸谁与续残膏。
残年故国已无秋，颇解民忧与国忧。今日忧来浑不减，更添惭愧到心头。
吏部名高世所尊，一传曾说误金根。陵阳父子风流胜，政似苏家擅蜀门。
湖边日日枕流眠，却笑风波百丈牵。无限烟光堪我老，不须投表乞归田。
与君同在少年场，知己萧条壮士伤。可惜报恩无处所，却提孤剑过咸阳。
白浪浮空散作花，荡舟食力度年华。行人不用愁风雨，过得江来似到家。
过雨泉声绕树来，隔云山色映花开。吏人若过桥东少，唤取村翁共酒杯。
五日才能一日来，眼生方觉有春回。向来日日频来探，只道园花不肯开。
吴猛幽闺毓彩鸾，飞琼相约下人寰。老翁年复儿时貌，乞我灵丹驻玉颜。
一统常逢第一编，春王正月繫元年。何如三朔班春候，累叶中兴岂偶然。
人间飞叶送残年，篱落逢春此地先。虽有柴门无锁钥，唐时竹洞岂其然。
此性生而与道俱，灵源常患少人疏。杨侯一语崇经学，士子争相读四书。
老来著意惜馀年，时世那堪急似弦。敌面被春将一岁，又随风叶去翩翩。
车船新制得前规，鼓蹈双轮势似飞。创物从来因智者，世间何事不由机。
柴门下马日平低，苇席蓬窗壁乍泥。寒夜老翁看客惯，青钱问酒过村西。
湖面春深煖气匀，青芜未陨已知春。沙湾散驻张鱼客，苇室时惊射雁人。
月照梅花雪点春，小舟危坐醉中身。一时为爱溪山去，本是无心见故人。
溪上先人之敝庐，南山秀色照庭除。何时共买扁舟去，看钓寒波缩项鱼。
却盖褰裳走雨中，风雷坛下露丹衷。病夫少亦叨民社，今日低头欲拜公。
基构于今政十年，不容山竹暗行鞭。森然五笋自何出，盛矣文邦相与传。
山横鸟外白云边，酒满秋风落帽前。老子要诗那得句，湖天欲买不须钱。
馀不溪上阎公子，爱写茅亭碧树间。一雨洗秋青不断，傍人说是道场山。
晴云落日似横金，水鸟松风伴我吟。题壁高人竟何在，犹应施老笑无心。
羡他蓑笠度年华，尽把风烟付贺家。盘礴细搜吟意绪，明波一曲小菱花。
海山半夜失蓬莱，微带云根雨脚来。元是道家清绝境，世间妄指作阳台。
谁标此阁作悠然，万事无非信手拈。参得东篱把菊意，不妨老远引陶潜。
蜀道古称多险艰，我来观水复观山。谁知富贵天然设，身在玉屏金幛间。
三峡堂中看倒流，沉舟侧畔过千舟。世途险更胜三峡，多少人怀积羽忧。
尊酒为欢偶共斟，江清地迥夜沈沈。感君流水高山意，畅我光风霁月心。
甫蠕祠堂岁月深，秋风潇瑟满平林。不知笠泽人归后，千载谁同遁世心。
世路苍黄总是愁，暮年须得小优游。如今渐觉知心少，剩种青青伴白头。
夜合朝开秋露新，幽庭雅称画屏清。果然蠲得人间忿，何必当年宠太真。
朱门深锁春池满，岸落蔷薇水浸莎。毕竟林塘谁是主，主人来少客来多。
人世纷纷经几春，阿房犹有未亡身。当时若识君王面，已作骊山一劫尘。
玉兔何年上月宫，夜间捣药特无踪。神丹不老姮娥鬓，乞取刀圭驻玉容。
海青使臣驰驿传，昼夜能行一千里。谁想骊妃欢笑中，黍离悲歌已盈耳。
南荒久与故人疏，邂逅同年一月居。共指小塘荷叶底，水添秋雨欲生鱼。
只道江梅发不迟，最先零落使人悲。从今秾李花千树，未抵前村雪一枝。
栽匀明日问青黄，惜水修塍意更忙。少候根中新叶出，又看晴雨验朝阳。
三十年间登第初，青衫羸马叩禅居。鬓毛白尽犹奔走，惭愧高人得自如。
客路奔波千里共，世情冷煖两心知。水分云散金陵外，明月清风何处期。
夜梦青鸾浴凤池，晓来水竹索题诗。涴花吏隐无人继，老我风尘写愧辞。
亲遇金华老牧羊，囊收六合一毫芒。何时再入西湖路，对榻张灯话武昌。
汉家宫阙画蒿莱，烟雨苍茫护石苔。惟有金河旧时雁，年年秋色过江来。
鹅溪未易扫千寻，龙箨何曾看溢林。谁遣琅玕青我眼，道人披腹有高吟。
频年秋稔谷相因，八郡恩波著处匀。长乐城中家几万，家家生子总名陈。
始吾为养喜徼荣，今恨孤孱感慨增。白发满头何所用，只存忧愿数年登。
一月真时月月真，何须种种别前尘。禅房昨夜灯前话，谁是客人谁主人。
郊原负杖趣无穷，洞壑阴深细路通。村雾浓来时变雨，江云飞处忽成风。
山林远遁真成癖，车马频劳岂世情。一曲骊驹怅歧路，满天风雨隔江城。
忆得垂髫少小时，青灯黄卷日相随。于今放浪江湖上，一段闲情总付诗。
平生爱山心不足，寸碧已复明双眸。暮年得此幽栖地，枕上烟岚万叠秋。
山路相逢若有情，折来书幌愈轻明。何须更道能调鼎，小啄微酸已解醒。
二郎山下雪纷纷，旋卓穹庐学塞人。化尽素衣冬末老，石烟多似洛阳尘。
楼上遥看郊外村，不须骑马坐平分。人家应在青山外，时有归牛下白云。
登台休更怆寒烟，岂有山河与赫连。闻道燕支黄叶早，行人归及未秋天。
曾此观风惯土风，老榕能识旧花骢。如何又踏秦淮月，不待炎州荔子红。
山花如锦水如蓝，触目熙熙春正酣。若谓双林曾灭度，分明蹉过老瞿昙。
天外奇峰认九华，路人指点是狼牙。他年刻石题车马，会遣山前属汉家。
退之雄文露天巧，梦得清诗挥秀格。迨今声名三百年，文字山水相辉赫。
零雨崇朝不下楼，开窗烟外见渔舟。今年四月寒犹在，坐拥红炉送酒筹。
海不扬波蜃气平，十年南徼赖澄清。九重拊髀方西顾，未遣荆州髀肉生。
瑰奇擢秀从王屋，灵寿传名自汉庭。仁者存心安老者，欲扶蹇步得长宁。
公德明光万世师，从容酬酢更何疑。当年不合知何事，清夜端居独仰思。
南道勤王仗壮猷，襄阳果幸尚无忧。可怜一具英雄骨，不扈君王过白沟。
学道先须要省缘，他人长短莫喧传。祸门不闭终无益，参取维摩老子禅。
沙渺云长木叶稀，举头又见雁南飞。渔翁一路西江艇，经岁经年胡不归。
七曲溪边古寺基，石塘春水绿漪漪。澄波不见招提影，只有山光似旧时。
稻花时候一犁雨，天意从人无间然。我亦摧颓穷甚矣，烦君试考小行年。
溟溟春雾午山迷，野雉低飞柳浪西。尘网密时仙亦远，石桥疑杀武陵溪。
凛节清姿老更坚，不须藏雪待炎天。明年归拜颁冰宠，吉甫清风在舜弦。
共覆三衣中夜寒，披时不镇尼师坛。无因盖得龙宫地，畦里尘飞叶相残。
信马来游白纻山，僧窗容我片时闲。人生自古少行乐，试为春风一解颜。
数岫翠岚浓欲滴，一轩静境阒无尘。暑风满枕日高起，谁识羲皇傲世人。
老去年来厌世情，无边归思逐时生。蟠龙塘上菑畬好，我欲归来课仆耕。
春光休道属谁家，造化平铺无等差。不问世间凡草木，得春随意总皆花。
我是延平旧史君，忍闻水沴欲销魂。人言辛酉溪流涨，更减今年丈二痕。
五湖一舸载谁摇，尽道西施伴蠡逃。老案一翻千古后，成都太史是皋陶。
一觉千年一转机，觉来还是梦还非。当时梦里如为蝶，便好穿花傍水飞。
秋风江上紫莼肥，童子携筐采掇时。独有东曹能命驾，至今此味少人知。
我本农家世贱贫，一门相继亦簪绅。当知来处非今日，莫学诗人只为身。
绀碧遥空秋意生，深檐当午暑风清。老翁睡起支颐坐，初听新蝉第一声。
丹壑苍厓处处钟，夜深天畔有孤筇。寒灯一点疏龛里，照见云间五老峰。
残菊一枝香未残，夜窗拈起百回看。过时只恐难相笑，我是三朝旧史官。
灯光难照客怀开，忽听寒声响似雷。天气无风树无叶，道州半夜水流来。
天垂甘露绛纱囊，要作南方一味凉。解□世间烦热恼，华峰有藕未能强。
醉骑花影少年间，谑弄风光古将坛。渐觉年来无补益，祇将春贮在脾肝。
天子优贤是有唐，鉴湖恩赐贺知章。他年我若功成去，乞取南园作醉乡。
野水荒亭气象幽，山深因少客来游。啼禽欲歇烟霞暝，一对西风落叶秋。
日日勃鸠相应鸣，年年春草趁愁生。道人不怕冰霜面，又作南舟十日行。
曹霸丹青号作家，秋鹰一一起风沙。老来鞍马尤神妙，一扫横飞狮子花。
一曲悲风为子弹，穹庐聊复助清欢。自惭未尽桐君趣，老境方知道愈难。
刘向拳拳老更忠，外家恩泽尽侯封。分明社稷苍生计，只在平居畎亩中。
王孙绝艺世咸夸，爱写兰花与蕙花。楚畹于今谁复见，春风芳草暗天涯。
廉逊先生袖手间，徽猷学士屡开藩。行藏有道俱奇绝，谁似清名萃一门。
甲子周天事好还，关河响动剑光寒。秦川草木多如荠，时倚楼阑直北看。
眼睛心地两虚圆，胁不沾床二十年。谁信吾师非不睡，睡蛇已死得安眠。
满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
君王初幸集灵台，碧藕催花海上开。见说一房皆百子，凤衔双蒂几时来。
秦台缥缈近天涯，红露霏霏隔绛纱。萧史不归春欲老，吹箫祇在碧桃花。
吾家世守农桑业，一挂朝衣即力耕。汝但从师勤学问，不须念我叱牛声。
日给都来能几何，汝能受少却辞多。试询世上无厌者，还有何人肯恁么。
溪流东去水云深，十载青山负夙心。今日停舟聊一望，几时携鹤住枫林。
人道瓯闽不识寒，北风吹雪夜漫漫。断蓬折苇沧江上，只作淮南旧日看。
篇卷留题尽昔贤，读之英气凛然寒。时人不晓尊崇意，都与丛祠一例看。
南极诸蛮傲典刑，斗门时复见飞星。君王仁恕将军老，五十溪州六万丁。
车骑将军结束新，长安那记昔年身。南来尽是干名者，无复平阳下泪人。
名下惟知不可居，诲言终日反三隅。爱人以德今忠献，莫道前贤久已无。
累月追随今别离，人生离合岂无时。愿言更励坚高志，力索穷探慰所思。
早知色外本无身，不踏阎浮末世尘。说与达多何用许，如来元自等冤亲。
隙地为园学种蔬，带经自灌更教锄。中心取适非谋食，老圃堪言我不如。
仙洞长年卧白云，灵丹成就养天真。汉庭轻为东宫出，应笑商山四老人。
萧斋高咏日留宾，把酒欢呼石丈人。此日荆榛馀瓦砾，枯松独对古先生。
愁见淮阴打阵来，白毡玄甲倒如摧。山东降卒时时说，说道番人怕背嵬。
千岁蟾蜍犹得仙，百年枸杞足延命。也须点铁自成金，未信磨砖能作镜。
雪消时候带花移，花笑移迟不振奇。今岁弗须嫌早计，趁它一点未开时。
横吹才听泪已流，寒灯照雨宿江头。凭君莫作关山曲，乱世人人易得愁。
暮江初涨浪翻狂，一叶轻舟泛渺茫。我愧人非跛男子，安能与世作津梁。
谁种飞云满径霞，四时香艳属仙家。渔人不解寻幽胜，祇认陵原两岸花。
共上云山独下迟，阳台白道细如丝。君今并倚三珠树，不记人间落叶时。
草阁玲珑俯碧池，翠云低压万年枝。床头浊酒葡萄色，醉倒山公白接䍠。
山道榛芜大道荒，令人瞻望邺侯堂。怀贤空白悲今昔，泪滴西风恨夕阳。
三年京国厌藜蒿，长羡淮鱼压楚糟。今日骆驼桥下泊，恣看修网出银刀。
远公一别又三年，寒雨俄停霅上船。尚有当年馀习在，从师参取画中禅。
吴蜀千年等界村，英雄无主岂长存。思量往事今何在，万里山中一寺门。
乾刚展转运阴阳，一味清虚道不忙。玄妙永通天地久，未言大海变田桑。
菊花须饮过重阳，待过重阴菊更芳。家在甘潭人不识，年年生日酒中尝。
零落残花一两枝，绿阴庭院燕差池。隔墙笑语鞦韆散，惆怅三泉驿里时。
六幅蒲帆带雨开，■城艇子过湖来。老妻正倚门前树，雪色杨花覆绿苔。
山行颇觉兴悠哉，到此何妨饮一杯。烂醉不须愁世事，明朝醉醒又愁来。
离思羁愁日欲晡，东周西雍此分涂。回銮佛寺高多少，望尽黄河一曲无。
张翰归时计亦疏，秋风寂寞始登涂。不思五月清江上，已有鳇鱼胜玉鲈。
宝箓新班最上仙，合丹唯有用青莲。寻常甲子都忘却，不见天河又一年。
翰林供奉三十强，前春曾是探花郎。年来居京大不易，走向沙头觅去航。
昔年曾作雁山游，倒指今逾四十秋。叹我岂劳蝴蝶梦，羡师重到大龙湫。
五百年方开此山，寒光浮暖湿而乾。明明正是洪濛髓，只恐凡人不肯餐。
明春杏花人满头，今年且占木稚秋。老夫醉写龙门罢，闲看盆鱼自在游。
田家一雨插秧时，成把担禾水拍泥。分段排行到畦岸，背蓬浑不管归迟。
三年鱼雁杳相闻，闽浙虽分意不分。几度临风揩老眼，冷看乌石岭头云。
拨置簿书看种柳，等闲联辔入云岐。山僧莫道疏迎候，我辈行行不自知。
入峡阴阴出峡晴，峡流端似镜般平。玉环玩世谁收得，万壑千岩月自明。
蓬山半为白云遮，琼树都成绮树华。闻说至人求道远，丹砂原不在天涯。
小径上山山甚小，每怜僧院笑僧禅。人间莫道无难事，二十年来已是玄。
空阶重叠上垣衣，白昼初长社燕归。落尽海棠人卧病，东风时复动柴扉。
东桥别来几何年，梧江老树迷苍烟。作书欲附陇头使，晓起把镜羞华颠。
商山深处一斋居，远客归时乐有馀。教子义方开义塾，牙签重理竹洲书。
萱草花开一两枝，薰风更是断肠时。自家团扇无心把，想得回文织锦诗。
斧柯片石伴幽闲，堪与遗民共号顽。试忆当年承赐事，墨痕如泪尽成斑。
今朝天气撩老夫，红杏一枝那可孤。端须羯鼓与判断，世上久觉无花奴。
寿觞百福融甘露，宝索千祥镂彩云。五日永逢佳令节，亿年长奉睿明君。
碧涧青林自掩关，调集朱粉傅双鬟。江陵隔岁书题绝，只道贪游未得闲。
自抱桃笙过竹林，浓阴一片直千金。清眠尽晚无人唤，时有风鸣石上琴。
几年欲到无为寺，今日春风试一行。啼鸟数声花里老，鹅脾波上夕阳明。
客星天上底须名，脱屣谁抽世外情。今古胸中闲洞视，巢由吾恐是先生。
金晶铸就斗星悬，挂向琼楼知几年。好是五更残梦里，一声敲透白云天。
朝犯雷霆暮即行，灶间老婢莫猜惊。须知堂里饤头肉，不似山中野菜羹。
去年君过我山中，尊酒相欢十日同。别后相思肠欲断，暮云空复指江东。
曾驻金华傲紫烟，偶来此地了尘缘。春风白石冈头路，虚老松花过一年。
白头田父出当年，寺下江深水拍天。沧海自从成陆后，禅宫渐与月宫连。
少阳拜赐太阳旁，黄菊红萸满寿觞。阳德重重在初四，不须九日是重阳。
无端老子出花关，转入花丛便不闲。卧对玉兰春梦起，阳台又在一重山。
西园十月菊花黄，花底流泉水亦香。汲水采花宵酿酒，晓筵倾入万年觞。
飞尽沙田到水乡，年年来往为谁忙。只贪月夜芦花宿，不是将身傍稻粱。
自扫松阴寄醉眠，龙吟虎啸满霜天。却思初到人间世，似是唐尧丙子年。
上林池籞富春风，十里宫青错御红。应与少年修故事，误随游毂柳花中。
晚向濒湖寄一椽，只凭沙雁与周旋。北来南去莫惆怅，我亦飘零那记年。
阿奴元是岭南人，万里那猜近紫宸。不是少年粗识字，殿前争得掌丝纶。
茱萸半紫菊花黄，时节催人日夜忙。便使老夫年满百，无过二十二重阳。
已搆层楼上翠氛，钧天广乐几回闻。四望江山如有待，一时鸟兽可同群。
身似匡庐老病僧，闭门一衲坐腾腾。雨声惊断长安梦，惆怅西窗夜半灯。
晓月山城梦断时，六桥烟树不胜思。梅花忽送江南色，满目仙郎白玉枝。
崎岖放虎事方新，喜怒平生便见真。谁是孔明西道主，敢将东客罪西人。
沙河帘幕近苍穹，芍药丝头十里风。谁道升平本无象，江都花是旧时红。
鹤颈龟腮骨已仙，星坛长啸诵琼篇。自从阙下归仙后，一枕清风几万年。
哀刘泣玉太淋漓，棋后何须更说棋。闻道辽阳生窜日，无人敢作送行诗。
每日相亲一卷书，席门犹是昔年如。似公长者今时少，花外何时见小车。
当时相送向京华，同见秋杨起叹嗟。君自客回侬又客，漫天春恨似杨花。
野雉将雏乳燕飞，风光人意两相违。宜男草生春已老，牵牛花开人未归。
岂有红颜能久驻，空庭应自长离忧。无端老衲花前去，分取春风一半愁。
画堂升降子孙扶，白发毵毵胆尚粗。不省时清身已老，逢人犹说斩单于。
留得莲花偈付谁，独携金策欲归时。江南无限萧家寺，曾与白云何处期。
小雨疏风转薄寒，驼裘貂帽过秦关。道逢一涧兵徒涉，赤胫相扶独厚颜。
流水高山举似谁，我惭善听匪钟期。三诗历历皆可语，彷佛当时病可师。
钑镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。
珠箔轻明拂玉墀，汉宫仙掌露淋漓。金钗坠鬓分行立，等候官家未出时。
灯灯相续古犹今，怪底门前立雪深。衣不得传关臂事，汝师轻发老婆心。
白露寒花自绕篱，从他桃李笑开迟。一年秋色吟中过，门外重阳过不知。
少年一日几鸱夷，瓦甓而今力不支。莫笑杯中酒量减，至和全在半醺时。
公主当年欲占春，故将台榭押城闉。欲知前面花多少，直到南山不属人。
清湘书院何年起，共说湘州柳仲涂。想见皋比弦诵处，孔颜名理训生徒。
博学多闻世所宗，推占小术验奇功。人生祸福既前定，犹撰青囊启后蒙。
照眼清淮笑力微，家人应喜近庭闱。兹行莫道无勋绩，带得星星白发归。
若道鸱夷解了心，五湖何用更千金。鲁连长揖平原去，风月无边碧海深。
半秋凉意转春寒，似曲江头紫陌看。霜近核中仁再结，多调饧酪奉新欢。
舍下水生春水开，竹间波弄碧洄洄。东风日日江门道，不尽官船打鼓来。
红榴紫槿映池台，玳席还当水殿开。借问天颜何大喜，皇储亲奉万年杯。
贤哉东道世崇儒，爱子尤专择楷模。责望要须精举业，未应道义略唐虞。
苏门长啸不可亲，鹿门采药更绝尘。老死故山虽自许，掩书未免愧斯人。
纷纷扰扰十年间，世事何尝不强颜。亦欲心如秋水静，应须身似岭云闲。
飞鹢鸣镳鼓吹喧，繁华应胜渡江前。吟梅处士今还在，肯住孤山尔许年。
太阿气在斗牛边，报惠论雠世有仙。黥贼东来携败铁，地灵安肯为生泉。
尺雨乘春慰望深，家家仓廪一年心。伊川父老还知否，此是随车傅说霖。
汉地龙蛇始遘迍，曹公崛起定经纶。阴谋用尽得天下，谁道彼雏解笑人。
春水长流鸟自飞，偶然相值不相知。请君试采中塘藕，若道心空却有丝。
年长山僧五十秋，每携诗卷过吾楼。老衰英妙心相似，灵隐亭前水不流。
山雨初晴洗佛螺，春风处处揭青莎。米香不倦溪边路，多少飞红趁袜罗。
拂拂霏霏蔼暮天，遥看暝色翠微连。道人不作瑶池梦，祗恋青松白石缘。
虬髯丈夫乘铁骢，自言征战老云中。凭陵仗剑出门去，原上枯桑鸣朔风。
留滞江南又一年，燕巢初就鹊声喧。一番风竹摇窗外，犹冀曾来紫玉轩。
杏园北寺题名日，数到如今四十年。点检生涯与官职，一茎野竹在身边。
归来闻道颇休闲，蝗事今随暑气残。我欲一樽供软脚，还能冲雨过苏端。
洛邑从来号别都，能容无状久安居。众蚊多少成雷处，一拂何由议扫除。
甘露洒时黄道肃，绀霞环处紫宫严。金华未启瑶台晓，流月奔星共一帘。
孔子四十而不惑，孟子四十不动心。尔年已及德未就，可不汲汲痛自箴。
祷雨无嫌得雨迟，田苗犹是发生时。分明听得舆人颂，方伯忧民天地知。
真成薄命久寻思，梦见君王觉后疑。火照西宫知夜饮，分明复道奉恩时。
宫恩宣赐蟒衣新，玉带金章并在身。度德自知难称服，遭时深幸得攀鳞。
八年流落醉腾腾，点检行藏喜不胜。乌帽素餐兼施药，前生多恐是医僧。
江南堤柳拂人头，三月吹花特地愁。却忆旧时狂李白，题诗曾遍酒家楼。
一身撑拄汉乾坤，无那危时喜放言。不受祢衡轻薄误，未容曹操驾金根。
红叶西风吹客衣，江边行李立多时。舟师亦解衢人喜，横棹中流歌竹枝。
三间茅舍向山开，一带山泉绕舍回。山色泉声莫惆怅，三年官满却归来。
驿骑翩翩秖暂归，寿觞捧罢恋慈帏。秋风万里关河道，回首那堪朔雁飞。
青袍柳色竞争春，夹路珠帘看眼新。共道德门无限好，徐郎天上石麒麟。
远公莲社久相招，老大无心到石桥。遥想东林山月出，白猿啼处树萧萧。
周子𥬠中早得春，唤人同渡一溪云。贪看雨歇前峰变，不觉斟时已十分。
谢安春渚饯袁宏，千里仁风一扇清。歌黛惨时方酩酊，不知公子重飞觥。
世上平生懒所更，有怀真欲仿渊明。无端唤作铅山尉，刚替渠人负弩行。
去年今日别庭闱，回首庭闱未得归。天道人心会相契，归欤行即被恩辉。
抱合材堪任栋梁，斧斤相引到明堂。何如生近幽人屋，岁晚相看各老苍。
山头白云自往来，山腰白云团不开。共道山腰云更白，不知却是梅花堆。
珠商贝客市门听，牙侩闲边自品评。郡将不收蕃船物，今年价比向年平。
举世几人歌渭城，流传江浦是新声。柳色青青人送别，可怜今古不胜情。
人物风流往事非，空馀陋巷作乌衣。旧时帘幕无从觅，祇有年年社燕归。
贤愚贵贱不相关，风鉴如何著眼看。三百年来旧宗社，公卿将相满朝端。
谁道云中别有廛，斜阳数点带炊烟。山前石耳无人摘，携得瘿瓢试涧泉。
洛阳城阙变灰烟，暮虢朝虞只眼前。为向杏梁双燕道，营巢何处过明年。
当年曾此泊晴湾，细读邹书向夜残。始信万缘端有命，欲为君子却诚难。
长年朱墨明窗下，自笑膏肓不可为。卖菜区区苦求益，君房他日更应痴。
雪引诗情不敢慵，来登高阁犯晨钟。山僧莫怪多时望，玉立南山万万峰。
松风一道泻寒泉，碧瓦鳞鳞白玉栏。一自路荒清跸后，廿年想杀老中官。
蚤逐浮荣老未归，便归生事已全非。人生只合藏名姓，白首青山一布衣。
胡生挟策行千里，足茧衣穿不肯回。斯道要为终古计，丈夫宁避俗人猜。
有味新诗名不得，正如仙爪为爬身。此时风味无人会，想见麻姑擗脯麟。
闻道幽深石涧寺，不逢流水亦难知。莫道山僧无伴侣，猕猴长在古松枝。
丱髻殷忧遽海涯，松吴来梦几江花。那知此道千年拜，我祖青天是起家。
洛阳陌上春长在，惜别今来二十年。唯觅少年心不得，其馀万事尽依然。
一片两片雪纷纷，三杯五杯酒醺醺。此时情状不可论，直疑天地才絪纭。
红萼竞燃春苑曙，粉茸新吐御筵开。长年愿奉西王母，近侍惭无东朔才。
莫道新年贺客迟，晴天暖日却相期。春风只被多情苦，红嫩青新总要诗。
南苑花红北苑稀，美人楼上泣罗衣。同时种树应皆落，何事秋风却后飞。
白团扇子合欢裁，出水菱花镜面开。好是缑山明月夜，大家骑凤上天来。
虎头自合取侯封，好为明时立隽功。做了玉关班定远，却陪芝岭夏黄公。
騣笠毡靴搭护衣，金牌骏马走如飞。十三门里秋光冷，谁梦朝天喝道归。
利绾名驱夜废眠，王城车马日喧阗。谁知坦腹春风里，醉卧墙阴不计年。
一岁与君三别离，盍簪此去定何时。梅花未必堪相寄，待倩邮筒寄小诗。
石火光中客此身，只钻故纸敝精神。如今衰老浑无用，犹有虚名语世人。
诗卷寻常要往回，今朝却怕此诗来。只缘快读清凉语，返觉林居有世埃。
少居河北老江南，风月随身到处参。最是芳洲晴景好，泥融沙煖水光涵。
古墨轻磨满几香，研池新浴照人光。北窗时有凉风至，闲写黄庭一两章。
红闹枝头二月寒，中秋还许两回看。君家泮水宫墙畔，吾道重春孔子坛。
讲罢闲来立矮阑，袈裟衣薄翠光寒。请师莫起云屏想，只作当年面壁看。
却忆归舟是去年，上滩浑似上青天。诸滩知我怀馀怨，急送秋风下水船。
流杯亭下水无声，满地牛羊野草腥。何事当时贪宴会，至今帝醉未能醒。
蓬莱路远未能之，水上枯槎也自奇。剑佩森森人似玉，群仙初谒太清时。
短烛清尊话世情，几回失笑几回惊。黄梅积雨今宵霁，犹有行人恶月明。
欲晓铜瓶下井栏，铿锽金殿发清寒。似闻人世南风热，日上墙东问几竿。
官闲身世两悠悠，种竹栽花一散愁。黄菊丛边对疏雨，一年怀抱此时秋。
老树抟风泣瘦螭，石棱霜剥玉差差。岁寒虽倚空山底，自是岩廊柱石姿。
千首诗堆青玉案，十分酒写白金盂。回头却问诸年少，作个狂夫得了无。
九年壁观显家风，半是真诚半脱空。一苇不知何处在，长江依旧水流东。
年来疾病日衰颓，忽报山中两弟来。径欲相从营一醉，未须辛苦便轻回。
含饴亦自足欢娱，又见双双挽白须。便使郑图添百子，可能代得老翁无。
伏事三茅过一生，痴心不望羽车迎。旧时手种黄龙子，今解升云入太清。
一春强半雨中过，节过清明日始和。垂老看春知几度，乘春不饮欲如何。
一十八年风景殊，鸿濛汗漫是吾墟。吾墟迥与人间异，渣滓人间不是吾。
溪上清涟树老苍，行穿溪树踏青阳。溪深树密无人处，祗有幽花度水香。
少年心壮轻为客，不寄梅花远信来。为见行舟试借问，看花出约几时回。
雪引春归竹外梅，慇勤今日一时开。知音未出吴公子，长到花时把酒杯。
菡萏香浮荔火齐，故人遥在二禺西。春来虚有相过喜，时倚蓬门听马蹄。
□病年来多住山，相逢多在别离间。青山山上□□阔，空叹浮云不暂闲。
草绿平原春雨歇，花残曲径夕阳明。朝来暮去年年似，吹散荣华是此声。
熊轓皂盖大梁游，回首金陵二十秋。闻道西关子城下，雁鸿飞尽水空流。
老贼平欺晋鼎轻，一轮五色梦中惊。宝鞭脱急非无策，何似休将日绕营。
紫蕨伸拳笋破梢，柳光飞尽绿阴交。道人闭口不知处，黄栗留鸣鹊在巢。
老僧有句逼阴何，一字流传兴已多。秋日湖山载尊酒，试邀我辈与相过。
自古根深枝叶蕃，百年乔木到今存。只留谏草传家世，莫著轺车辱户门。
儿时长诵八哀诗，遗诰相传自昔时。空料白头祠下拜，曲江烟雨读唐碑。
世间多少不平事，却被同州看华山。我到左冯今几月，何尝见得华山颜。
二相南行至道初，记名留咏在精庐。甘泉不洗天崖恨，留与行人鉴覆车。
垂鞭信马日西斜，灵沼吟看起叹嗟。鱼鳖成尘春水涸，年年惟见长桑麻。
武陵溪上迷津处，衡岳峰头失道时。珍重牧儿相指似，隔林招手不吾欺。
长江水落见龙亭，老树风高堕鹤翎。故里好山归梦远，春来空有蕨芽青。
落帽年年学孟嘉，今年偶客梵王家。石床斋散门初掩，细雨声中落菊花。
山禽原不解春愁，谁道东风雪满头。迟日满栏花欲睡，双双细语未曾休。
秋水残荷占一枝，飞鸣应似急难时。紫荆花树凋零久，吟倚东风有所思。
贫无好物堪为信，双榼虽轻意不轻。愿奉谢公池上酌，丹心绿酒一时倾。
时逢离乱学樵渔，身在逃名只读书。几日沉吟门懒出，也教猿鹤见人疏。
一炷清香一卷经，世间无事是山僧。何须更卓飞空锡，长使时人恨不能。
不记清明今日是，暖风晴日草芊芊。荒年流毒到枯骨，兀兀坟头无纸钱。
谷雨花枝号鼠姑，戏拈彤管画成图。平康脂粉知多少，可有相同颜色无。
船坐江天万顷春，一壶桑落未醺人。前头道路知多少，只趁平流便是津。
腊尽依然处海滨，寒风破衲易相亲。年来历日浑无据，未必明朝便是春。
二气本因儿产母，夺来鼎内及其时。夫欢妇合黄金室，一载胎生一个儿。
老仙旧地枕东城，古木参天警昼声。我亦愿为方外友，风流何必并时生。
阴霾黯黯散银河，月魄朦胧雨渐过。显晦世间都一盼，繇来天上暮云多。
秋在幽人行乐中，好山欲尽更须穷。花姑水绕几时到，罨画溪遥路欲通。
走月流烟叠树西，听来愁甚听猿啼。几时御水声边住，却梦潺湲宿此溪。
云贴西山日出东，一轮明相现云中。修行莫道无榜模，只恐修行落断空。
去官留犊记当年，争道沽廉未足贤。自已不能嫌胜已，几人归去泛空船。
伊雒闲人晚自贤，等将身世付蹄筌。春风犹有耆英会，未必饥餐困即眠。
灵洞纡回有伏龙，郁葱云气日相从。他时更待为霖雨，八表沾濡泽自浓。
一席中流快好风，平畴时喜看吴农。推篷细话园林趣，总在乾坤生意中。
辛夷始花人问疾，菡萏已秋犹养疴。投老栖迟有如此，一年强半病中过。
少文好游有奇僻，老疾名山图在室。古人冷淡今人笑，泰山当前眼如绌。
田家父老话秋成，白酒黄鸡盛有情。旧日梨园都不见，满村惟是打场声。
此心原自有知存，气蔽其明物又昏。渐渐剔开昏与蔽，一时俱透理穷源。
岩排绿树石相重，涨水交流失旧谼。细觅向来行历地，十年尘迹转头空。
每看春榜独嗟咨，蹭蹬尘埃已十期。韩老有知应笑我，归时无计只痴儿。
叶底金桃似弹悬，陇禽双啄味初全。披图自识宣和笔，流落人间几百年。
古木悬藤臂半钩，何年影落此山秋。三声远忆巴江月，夜半孤舟起客愁。
汉魏名家几世人，调孤无力附芳邻。残编断楮谁收拾，已化荒荒架上尘。
韶华客里一番老，自叹此生行路多。独上危楼望乡国，阑干倚遍奈愁何。
百千妙法寄微尘，更向人间见大身。何怪黎阳七十尺，当时广倍百由旬。
寂静璇闺度岁年，并头莲叶又如钱。愁人独处那堪此，安得君来独枕眠。
孙刘何苦各称孤，想是当年计画粗。若使尽忠扶汉祚，坐观曹魏眼中无。
谁剪仙花四出黄，枝枝叶叶翠交相。世人若把黄金比，只恐黄金不解香。
截断寒流迭石基，海潮从此作回期。行人自老青山路，涧急水声无绝时。
去年马上折梅花，今夕匡庐度岁华。风雪苦寒如北土，每因时节恨无家。
即今江表尚恬熙，忘却前回饮马时。淝水岂无风鹤助，平凉莫受犬羊欺。
借寇何能共此邦，离怀未易寸心降。惟将老泪逐梅雨，流入玉溪同一江。
蜑雨蛮烟岭外州，乘槎何事此淹留。龙江风土差高爽，衰老天教一壮游。
落莫馀生何可同，正如枯死道边蓬。随风流转惟无定，定处由来自性空。
弱枝秾艳逐归轮，装出雕盘露色新。满酌酒卮聊自庆，一年齐见两邦春。
楼上疏钟撞月明，五云影里一声声。九天星宿皆朝斗，人世晓鸡浑未鸣。
黄金散作买花资，白首谁能恋故知。同作孟尝门下客，西风吹鬓独归时。
醉把金鞭度绿杨，军民夹道笛声长。红旗千面诗千首，半杂风云入建章。
征羌汉将赵充国，赐履齐侯周太公。虚叟纪年亦云尔，五湖四海一诗穷。
前尘露气压轻埃，风漾花阴聚复开。苦恨浮云心不净，月中时污太清来。
小娃采得白莲还，此个工夫有底难。多少桑间辛苦妇，谁人移向画图看。
捲地沙尘扑面来，归舟不进去帆飞。世间何事无迟速，逆者由来顺者机。
一笑浮云世已轻，每从山水寄幽情。山僧何处供茶果，浪报人间得姓名。
蛛网雨中时恤纬，蜂屯衙后自婴城。竹根得土笋争长，纸隙受风窗善鸣。
当时幽阁多怜我，今日空帷不见人。忆共凭阑笑牛女，一年一度始相亲。
白马金鞭出狭斜，垆头今日醉谁家。香风蹀躞归时路，半是春泥半是花。
扁舟自分老江湖，秋水长天没野凫。长笛一声裂江壁，欲堕不堕觉画图。
自从天籞守吏散，老树零落烟云凄。今朝我为作知己，小摘秋风黄欲齐。
白足苍颜老行全，曾随逐客海南边。愿将一滴曹溪水，救取城中劫火然。
为梁星渚自何年，毛羽摧伤不怨天。知我斋馀常施食，翩然飞下北窗前。
阴霭连朝昏广野，鲜飙终日漾书帷。可怜细雨轻寒夜，正是故园花发时。
昔日文殊曾复宿，当年聪老可重来。此山便是真佛窟，何必区区礼五台。
高亭春望思无穷，千里人烟指顾中。比屋如云浓被野，颐颐醇俗乐时丰。
石骨嵌岩耸怪形，主人对此快诗情。若教老笔来模仿，盘礴终朝画不成。
王者居尊本无外，由来天下以为家。六龙白日乘云去，何用金钱买道车。
越南燕北旆𪭢𪭢，十载承恩归旧邦。喜有钓台风景在，一竿便得老秋江。
岁月推来逢子午，坎离交处互乾坤。休将世法论修短，超出阴阳道独尊。
宪府从来冰玉操，为承慈训岁年深。平反日奉谖堂乐，全胜西京隽母心。
扬州城下是官河，春雨春风自绿波。欲问繁华旧时事，太平遗老已无多。
灯火穷经二十年，一官嬴得守青毡。近闻浙水推师席，尽道东阳有郑虔。
酒鸱车后无何饮，易卷床头脱复看。岂谓浮生须此具，世纷方解不相干。
道人掌上一瓢水，太守城中千顷禾。好雨四郊流帝泽，清风随处听吴歌。
桃源归路净无尘，只是当时避世人。仙事茫茫类如此，鼎湖辙迹恐非真。
一杯领意不须沽，六字持身已有馀。痴子未知天上乐，先生今解世间书。
绿暗红稀出凤城，暮云楼阁古今情。行人莫听宫前水，流尽年光是此声。
湛然坐到廓然时，不着纤毫看一丝。谁今未识虚明体，更拜延平一问之。
宠幸当年不省忧，六宫那许近宸旒。一从废入长门里，始解宫中失宠愁。
古木疏篁倚石边，不随桃李斗春妍。平生留得冰霜操，别有幽期在莫年。
七夕穿针事已非，家人不忍晒遗衣。年年一渡银河去，却羡双星相会希。
永夜看经静似冰，未须善识为挑灯。漏残未奈穿窗雨，拈韵题诗寄老僧。
高崖古驿荒凉甚，过客何尝住久之。独有门边君写处，每来无不读多时。
五十之年又过三，依然白发照青衫。年来大起山林兴，任达从教笑阮咸。
百炼金彄映骨寒，别时留取赠君看。离愁绕指柔肠转，红箸春尖不忍弹。
万顷西湖水贴天，芙蓉杨柳乱秋烟。湖边为问山多少，一个峰头住一年。
红尘垂老得何郎，笔力骎骎到马杨。更拟他年求妙语，青山深趣为君藏。
别馆萧条风雨寒，扁舟月色渡江看。酒酣不识关西道，却望春江云尚残。
一代名臣张右丞，玉山头作紫霄亭。如今再得戴安道，拈出旧时山色青。
石根路转白云深，坏壁遗椽可细寻。只道来时无一物，尚留陈迹到如今。
夜深吟罢一长吁，老泪灯前湿白须。二十年前旧诗卷，十人酬和九人无。
湍流一道下台关，日日牵舟竟上山。怪石预愁三百里，滩穷更有水湾环。
倚城乔木半参天，雨过交流百道泉。始觉太常斋不恶，秋风静里雨萧然。
神来击鼓复吹簧，一道虹飞万丈光。阊阖清风摇玉烛，至尊独立殿中央。
六月十八阳侯狂，老树草偃蛙窥床。老夫拥被卧三夕，竟有红日翔扶桑。
长笛呜呜杨柳枝，捲帘清夜酒醒时。光风亭外春无影，明月中天水满池。
黄粉丹青各未施，解衣盘礴欲何为。袒跣狂呼惊急起，傍人尽道长康痴。
南江一道水分明，寂寂扁舟不记程。回望家山在云际，梦魂犹对短书檠。
闻寄梅花春信遥，故人应不忘贫交。可怜身谒征西府，笑说当年殷仲乔。
芜城老藓不知春，忽有柴门月色新。芝草琅玕无锁钥，自无超俗扣门人。
梦幻皆输古竺乾，功名何用咤燕然。羡君一棹江南去，碧荠时鱼暮雨边。
林下萧然一秃翁，吟髭全白醉颜红。米盐薪炭时时绝，自古诗人例合穷。
区区霸迹欲知小，试绝大云孤顶看。老僧指我日上处，镜面泻出黄金盘。
孔明遁世吟梁甫，范蠡遭时策计然。钟鼎山林非二物，莫随穷达较蚩妍。
手握木蛇曹氏女，道人本色无刀斧。嘉州大像吃黄莲，陜府铁牛满口苦。
酒尽都门惜解携，客中送客意凄凄。明朝疋马严陵道，无那青山杜宇啼。
火齐无光荔实圆，未尝先说齿流涎。唤回天竺三年梦，参透披云一味禅。
乔公宅中木参天，孙郎山前春烧烟。大桥不向五湖去，建康宫深空岁年。
学道频年懒未成，偶将身世付流萍。纵教自勘应难答，出爱微官处爱名。
老去诗肠唤不应，分无丽句壮君行。江头日日黄梅雨，为写烟波柳外城。
物在人亡空自悲，泪痕时共落花垂。泉台若有回峰雁，寄我衷肠知不知。
游说诸侯获上卿，贾人唇舌事纵横。可怜一世痴儿女，争羡腰间六印荣。
道尊宗翰玉亭亭，益固维城重典刑。八十手扶灵寿杖，咸瞻南极老人星。
日射湖光宝汞飞，清冰的皪散琼枝。夕阳芳草烟中路，记取篮舆过去时。
虽然袖手老山林，禹稷颜回共此心。但得有生皆挟纩，不妨闲抱岁寒琴。
六龙晓驾出居庸，万里沙场一扫空。无限山川归奏凯，一时天地为昭融。
关关禽语弄轻风，决决田流上下通。行过小桥穿竹坞，山花时见一枝红。
水绕池塘朝饮马，月明苍柏夜鸣乌。年来南北几千里，却笑书生无远图。
秋深桐柏水曾波，明月轻帆鼓吹过。倘遇少文烦致讯，卧游山色不胜多。
林木南山荟蔚时，工斤樵斧竟朝侪。举知趋利青冥上，不念幽闺季女饥。
神翠真红万古妍，化机相与荡何天。披图多少尼丘梦，空有乾坤雪满颠。
尘中扰扰生为累，世外悠悠梦亦闲。但得此心真似水，不须更祝寿如山。
大青天骥之云仍，小青八尺犹龙腾。三十年来无汗马，不将遗像铸兴陵。
驰驱入夜少村烟，容膝一窝荻苇编。一枕倦眠鸡唤起，寒风又啮早行鞭。
盗拆邻坟筑己坟，价廉石大且输君。莫教孙子无如我，自拆年时也易闻。
深宫富贵事风流，莫忘生身老骨头。因与太师欢笑处，为吾方便觅彭州。
少陵年后咏花开，未见烟脂一抹腮。可惜当时诗兴动，止因东阁看官梅。
正是阳和溥万方，知时好雨润群芳。趣朝共睹天颜悦，应喜斯民乐泰康。
一味清寒骨拄皮，且无心力去扶犁。江湖尽尽有闲地，况是春风草长时。
乞儿还有大通年，三十三人碗杖全。薛庶准前骑瘦马，范酂依旧盖番毡。
白日城门四不开，就中情状颇难猜。乘时早定安边计，只恐春深牧马来。
小睡醒来欲二更，村深那听鼓钟声。舟中反覆无穷事，只道寒天不会明。
谁道灵仙擘不开，天然琼室与瑶台。涪翁句重曾相识，料想烟霞许我来。
裂石断崖如赤壁，暗想当年学士苏。巨口细鳞新网得，一樽惟有月相娱。
同官赣水总青春，消息中间两不闻。道我未衰君莫戏，不须看我只看君。
我家本住长安陌，泾渭交流出坐隅。须信宦游皆有地，十年四过洞庭湖。
莫问南枝与北枝，幽香先与小春期。直从的皪寒梢数，看到飘零似雪时。
二年三到水云乡，瘦马凌兢怯路长。野雪未乾春未雨，落鸢飞起暗尘黄。
君侯来佐刺桐乡，小试聊看主贡场。新辟千间欢万士，尽医百蠹处奇方。
言游意气自翻飞，中圣焉能不醉归。除却嗣宗青白眼，醉时还是醒还非。
射杀南山老大虫，行人从此路头通。年来猎犬浑无用，卧对千峰与万峰。
南山幽阻剩宜秋，飞盖时临最上头。故国五云回首是，不须重起望京楼。
啸傲江湖自岁年，轻舟一瓣摘红连。主人惯向烟波住，不学天仙学水仙。
阴阴桑柘雨初晴，一片平田白水生。野老相逢无别事，共过深巷听鹂鹒。
一峰终古一相思，绝似哀猿无尽时。神女风流在何处，芙蓉十二是蛾眉。
华轩蔼蔼他年到，绵竹亭亭出县高。江上舍前无此物，幸分苍翠拂波涛。
雨打风吹可奈何，眼看花事渐蹉跎。人今欲去花还好，偏道花时风雨多。
一壑回环十二峰，茅茨送老白云封。如今尘里看图画，却愧当年邴曼容。
翟衣初赐带天香，隆宠难酬袜线长。补得山龙新御衮，十年针黹敢辞忙。
野老难忘忧国念，山童仍抱喜春心。年朝春节真难遇，雨夜融和仅见今。
萧然心迹喜双清，且得肩头担已轻。老病正须安静处，林间风味慰平生。
长安少女踏春阳，何处春阳不断肠。舞袖弓弯浑忘却，罗衣空换九秋霜。
竟陵寒尽转春风，坛杏株林淑气通。惆怅江陵红白树，年年幽独伴邻翁。
露华时为洗铅妆，剪剪轻风透越裳。深院无人吹玉笛，秋千斜搭月如霜。
天相中兴不偶然，等闲平地涌清泉。灵源千古蛟龙蛰，时出人间救旱年。
烟霞锢疾是谁医，来到都门几许时。莫待蜀禽啼血叫，薜萝猿鸟怨归期。
腊雪穷途一月中，明朝老鬓又春风。遥知儿女团𪢮处，饮遍屠苏忆乃翁。
贪真不去只谈空，近代禅林盛此风。忧世最怜秦地老，指迷端有洽中公。
人生何事心无定，宿昔如今意不同。宿昔愁身不得老，如今恨作白头翁。
飘飘鸾鹤杳难攀，万里东游海上山。应有世人遥稽首，紫箫馀调落云间。
寻常波浪汉江滨，五载鲜甜不入唇。若道菜根魔未了，也应亏煞岭南人。
南去北来休便休，白苹吹尽楚江秋。道人不是悲秋客，一任晚山相对愁。
咽津纳气固形全，须藉乾坤真汞铅。至道不繁人自昧，五金八石是虚传。
青色头如菩提子，项上毛青靛染成。牙铃更得芝麻白，任君尽斗足欢情。
锢党纷纷果是非，当时高士见精微。可怜窦武陈蕃辈，欲与天争汉鼎归。
绝壑搀空云与平，横飞寒瀑万年声。杖藜平过人间险，独向千山顶上行。
榕树公家有后昆，故家文献百年存。如今子好万事足，但可怡情日弄孙。
旧以书生新保章，衣冠法合改其常。中年不觉青衫好，暇日宁从野服强。
赤日烧云汗满衫，一年还却十年闲。男儿不是忧家国，水簟冰幮正掩关。
玉堂政要谪仙人，何意先成采石坟。人物渺然时事异，漫今平地有青云。
蜡屐风烟随处别，下山人事一番新。世间不但山中好，今日方知此意真。
晚爱聃书义味长，无身始与患相忘。残年颇觉饥难忍，未敢贪君不死方。
雁落西风字字沈，嫩凉偷入藕花心。眼前多少关心事，付与寒螀彻夜吟。
徐入东堂百步馀，虚堂犹记旧来居。窗纱掩映琼签轴，尽是当时读遍书。
惆怅孙阳世久无，纷纷驽骥逐齐驱。不教神物俱湮灭，犹幸深山天马图。
一朵鞓红折寺园，忽惊寒律动春暄。非关花好难栽接，自是天时变木根。
闻道天南浮石山，随波上下此其湾。请看万里春涛势，自是神鳌带柱还。
鹤坡南望水如天，亦有人家似辋川。莼菜鲈鱼无恙否，几时来泛季鹰船。
出则无心应有声，眇然天地亦难铭。可中别有通神处，见说年来分外灵。
十载唯耕谷口云，倚锄时复看天文。世间贵贱君皆识，却恐无人解识君。
正月花开香更清，酿为仙酒得长生。世人只解求丹实，真子先教采素英。
毵毵官柳绿藏鸦，傍郭人烟三五家。见说今年寒食好，踏青归路看梨花。
碧眼传来浪得名，老卢持去更喧争。宝严自有新磨衲，不动烟尘度四生。
百僚重入贺新君，亿载从今仰大昕。文德岂惟循舜道，武功行见访尧勋。
景湖门外有汀洲，灼灼红莲照碧流。公子不归时节晚，雨枝风叶卧清秋。
八十老翁头似雪，柯桥送汝泪频挥。残年岂料犹强健，却向柯桥接汝归。
杨柳垂丝与地连，归来一醉向溪边。相逢头白莫惆怅，世上无人长少年。
东封已受大夫封，又入丁公吉梦中。祗道济时作舟楫，茯神尤有济人功。
拙速诚难语巧迟，谁知先进野人为。绝怜饭颗山头老，江路闻香有喜词。
莫把尘心惹世尘，阿私十格尚沉沦。那知梵释诸天位，原是灵山九地人。
夫溪溪水水分流，流向东西似御沟。恨绝当年征戍妇，潮痕长与泪痕留。
月季祇应天上物，四时荣谢色常同。可怜摇落西风里，又放寒枝数点红。
草堂燕子未归时，香鼎灰飞入砚池。看彻唐人诗一卷，夕阳犹在杏花枝。
朱唇玉指品鸾箫，一曲新翻涩未调。报道客来犹不信，果然门外系兰桡。
古木号风抱不平，百年忠义日争明。坟前人马空存石，何似当时听用兵。
中原秦鹿待新羁，力战纷纷此一时。有道吊民天即助，不知何用牧羊儿。
遥见江阴夜渔客，因思京口钓鱼时。一潭明月万株柳，自去自来人不知。
古庙龙蟠石径新，树环村店昼深深。明朝草遍王程急，怀土忧时别后心。
自入山来不记时，棋边痴坐老年衣。劝君柯烂休归去，归到人间世事非。
江上行人空自愁，壮年双鬓已惊秋。不知风里千重浪，何事无情也白头。
笑指南山跃马归，明知举似弃才诗。亭前千古标芳姓，未可穷通论一时。
粉淡香清自一家，未容桃李占年华。常思南郑清明路，醉袖迎风雪一杈。
半生皮骨走红尘，回首杨朱倍怆神。老去垂缰今已晚，出门有路即通津。
开时闲淡敛时愁，兰菊应容预胜流。剩欲持杯相领略，一庭风露不禁秋。
𥮾山奇绝送归时，曾榜新亭号所思。桂水祗今湘水外，他年空有四愁诗。
乡闾十室九空囷，百里宁辞负米频。菽水未能供一饱，车锥深羡去年贫。
君诗雅胜五言城，白雪篇章分外清。不许同僚持寸铁，笔尖战退老书生。
玉河桥畔楼头月，杨柳堤边马足尘。三十年前同宦意，君今犹是曳裾人。
报道卢仝载茗来，园丁解把小门开。棋声敲得斜阳下，溪寂林暝尚懒回。
甲煎香残玉宇开，步虚词罢舞三台。山空水静秋如海，报道缑仙跨鹤来。
芳丛晔晔殿秋光，娇倚西风学道妆。一自义熙人去后，冷烟疏雨几重阳。
家用好处寻难遍，日月当门只卧龙。欲尽南山岩壑胜，须来亭上少从容。
白发萧然海上村，犹能草草置清樽。今年项里杨梅熟，绿李来禽不足言。
破屋哀哀啼老孀，祗因兵后又年荒。一家十口存无二，废尽门前陌上桑。
□□先生□□传，仙茅□□□何年。山青云白秋如画，此□□□第八天。
春教风景驻仙霞，水面鱼身总带花。人世不思灵卉异，竞将红缬染轻沙。
载酒陶春久不归，将花判断定忘疲。寻芳便作而今计，莫待他年子满枝。
石峡𪻐琤新涨水，柏林崷崒古时坟。黄茅小径无来客，一犬松边吠白云。
东风到处竞繁华，不问穷檐与大家。垂柳丝中深院宇，隔𪪞时有出来花。
曾对青藜太乙精，路通金碧撷英灵。小妇年来知笔札，挑灯口授伏生经。
妆镜朝开只自悲，琵琶哀怨写新词。可怜玉貌都憔悴，不似君王顾盼时。
轩窗雨过绿交加，山鹊群飞噪晚霞。烂熳一番春梦觉，东风时扫日南花。
石泓近日小鱼游，云起风生水更幽。抛饭饲时争出没，胡僧过说是灵湫。
三年时节向边隅，人信方知药力殊。夺得春光来在手，青娥休笑白髭须。
夜来风雨不成寒，似念幽人在考槃。老夫老态月应道，明镜明朝君自看。
道口亭前多贵游，一时来往亦风流。若能共画安刘计，岂独英雄记里收。
群凶贪色复贪金，岂料佳人用计深。下视井水清澈底，此时方见阿侬心。
酌水沉香又一时，石仙城下拜生祠。于今市贩和耕妇，不暇江头祀隐之。
云痴雨妒不相干，古庙深山万木寒。水土平治今几载，犹听父老说艰难。
时从官舍梦家乡，先址依稀事渺茫。欲托孝思知有在，潭江烟雨树苍苍。
渡口沉舟久欲修，百川东下正横流。艰难共济惭衰老，更唤前溪黄帽头。
朔风雨霰夜漫漫，病骨偏惊败絮寒。应有贱贫寒胜我，斯人谁道一般看。
半亩荒畦手倦耘，种花栽药苦无勋。年来事事成抛掷，祇有枯毫未忍焚。
古洞曾窥一线天，归来尘世又千年。笑骑辽鹤闽山去，荔子花开海月圆。
三十年前一乞儿，荆公曾为替梅诗。如今输了无人替，莫向金陵更下棋。
密室分灯光焰焰，空壶著月影沈沈。谁言古殿今无佛，只在其时来梵音。
山中久住成老宿，云水五湖来弟兄。放下茶瓯答了话，把得拄杖东西行。
玉笛飞空过洞庭，西山不改旧时青。短长桥下风雨夜，知是老龙来听经。
江村烟雨暗霏微，正是鸥盟得句时。雨后屏山展新绿，更烦摹写送新诗。
道眼昭昭洞九流，此心天地一虚舟。浮云得失关何事，要识梅亭对柳洲。
大枝入汉拔龙蛇，小叶凉人雨雪遮。三代以来无此物，欲从青帝问年华。
吐火生热风生凉，自家富贵他人忙。不为求蛇熏老鼠，翻成打鸭惊鸳鸯。
少年场里索相过，不往如呼俗物何。一任摩娑双眼看，山神伎俩苦无多。
江头洲渚晚阳斜，宿雁已复取圆沙。老子尚堪巾屦在，凭君著意问梅花。
流水高山得趣时，好音政不要人知。绝弦此意谁能会，未必尽因钟子期。
自觉融和老海滨，寻花玩景药阑新。村前出带雨寒润，一路东风一点春。
三年种松五尺彊，松枝盘桓松叶长。岁寒节操久应见，春日开花清更香。
落日溪桥伫立时，溪云归尽月生迟。溪声漏泄真消息，借问溪翁却不知。
丽句清言继风雅，手开云汉焕天章。珠玑散落佳山水，奕世人薰一瓣香。
闻君筑圃多奇植，红蕊黄花落又开。惟有庭前岁寒竹，时时双凤下飞来。
故山久已办菟裘，得去欣闻止在秋。涉世安能长戚戚，收心只欲罢休休。
踏尽云霞上界开，天然奇石结楼台。世人不信仙家近，看我瑶京驭鹤回。
树擎晚色柔枝碧，兔睡晴香老月寒。自滴玉蜍秋满袖，轻云片片泊阑干。
祝融嘘火扇骄阳，北陆迎寒酿雪霜。安得金风专岁令，四时心地有清凉。
直穷幽胜扫莓苔，竹里虚亭向水开。天上重阳且风雨，飞凫时过五湖来。
乘兴风波万里游，清如王子泛扁舟。早知鲸背推敲险，悔不来时只跨牛。
劝农行稼亦看山，牛骥何妨共一闲。应笑云亭老颇僻，背崖无地结三间。
偶为看云且罢琴，万山寒隔一溪深。谁言咽月餐云客，中有忧时致主心。
美艳向人花灼灼，青圆如鉴叶田田。月明徙倚阑干处，细得真香忆去年。
谁曾煎得胶黏日，谁解拽将绳系风。岂道花枝与人面，大都都得几时红。
清景亭边秀作堆，竹声松影共徘徊。野藜绕屋多秋实，时见山禽引子来。
蜂蝶渐慵春渐老，诗辞频和酒频斟。年来深识山中趣，老去全无世上心。
风暖碧桃花正开，别君未久望君回。世人不识桃源路，休引渔郎入洞来。
去年二月出梅关，今岁承恩又复还。碌碌尘途三十载，不知何日遂投闲。
湿烟吹起岸东西，渔子藏舟竹四围。脱下蓑衣扬去雪，不教人道钓鱼归。
十二栏前弄岁光，玉妃半醉月回廊。不知香雾空濛处，多少红妆间淡妆。
圣贤虽远有遗书，人品高卑本一初。世事悠悠天不管，此生勋业欲何如。
但将菽水慰而亲，自在尘中不惹尘。不见当年卢行者，猎人队里易藏身。
苍梧云气眉山雨，玉箫三年无今古。九天雨露蛰蛟龙，琅玕长凭清虚府。
蛟潭雩祀稀曾讲，蟹井灵泉亦未迎。代拜烦它村祝叟，愿丰误杀老书生。
柳叶初黄枫叶丹，王孙不归芳草残。悲秋岂是老年事，也学少陵聊自宽。
红旗黄纸不关身，世事如云日日新。对客莫谈非圣语，人生要醉五经醇。
漫约同归久未偿，只今留滞各他乡。春风有信勤归雁，夜雨何时复对床。
尘榻昏昏睡未醒，床头腷䏝老鸡声。年来学道多晨起，免听城头画角清。
郊野怡情酒数杯，笨车羸马日裴徊。鸣驺道上频相避，知是三郎卤簿来。
月堕参横水竹西，雪晴时节路高低。翠禽只恐香零落，几度飞来不忍啼。
梅花历乱奈愁何，梦里朱楼掩泪过。记得去年今夜月，美人吹入笛声多。
秋雨潇潇无限思，妄凭羽客觅环儿。蓬莱日月非人世，不记梧桐落叶时。
时人应怪我何求，白尽从来未白头。磅礴昆仑三万里，不知何地可薶忧。
初调音律是关卿，伊尹扶汤杂剧呈。传入禁垣官里悦，一时咸听唱新声。
夕阳溪上掩荆关，渔浦风村杳霭间。莫学林僧解忘世，有钱莫买沃州山。
异论纵横害已深，一言性善发天心。民彝物则依然定，多少纲常起兽禽。
岩扉半掩水帘遮，宴坐无言到日斜。七老携壶出云路，来看岩畔落天花。
独立常疑与世违，回看世路有危机。清池绿树红窗里，敢道先生昨日非。
荻花溪上水漫漫，一片苔矶一钓竿。非是此心能傲世，白鸥盟在不教寒。
横风斜雨掠荒邱，十五年来老楚囚。垂死病中魂一缕，迷离唯记汉家秋。
半吐幽香特地奇，正如官柳弄黄时。放翁颇具寻梅眼，可爱南枝爱北枝。
巧石排成五总龟，人间无事不前知。如今已自灵于物，还记泥中曳尾时。
卧草埋云不记秋，忽然成佛坐岩幽。纷纷香火来求福，不悟前时是石头。
圣主龙飞已在天，洞中犹有老龙眠。便须吸尽西江水，霈作商霖大有年。
漫漫积雪被岗坻，宜主当时有暗期。忽见梅花照夜发，祇疑犹待射雕儿。
薄宦羁人不自由，十年湖海负松楸。幸叨五鼎惭终养，三复蓼莪空泪流。
武平之山胜武夷，汀江如巴学字移。但道江山多气色，不知新著谢公诗。
万里江天欲雪时，石梁斜路枕寒漪。山翁拟觅春消息，踏遍青苔未有诗。
绿鬓飞蓬四岁儿，寒机对月夜眠迟。碧梧翠竹春云合，斜日慈乌返哺时。
重剪青灯叙旧欢，恩深不遣戴南冠。平生留得丹心在，拟与贞松傲岁寒。
仗剑崎岖起沛丰，祇将嫚骂驭英雄。虽然能用三人杰，已失商山四老翁。
几年不到东岩下，旧住僧亡屋亦无。寒日萧条何物在，朽松经烧石池枯。
柳丝风里木兰船，梦想东湖已隔年。湖北湖南多月色，南湖沽酒北湖眠。
邻箫街鼓远相闻，犹忆天街五夜春。二十年间游冶事，青灯闲照白头人。
举头便是长安日，弄袖时飘梦泽风。茂苑久抛飞鸟外，楚台遥在碧云中。
不见高人新建公，旧游脚迹己成空。当时吟弄人何在，明月清风只自同。
析骸易子守孤城，六万惟馀四百人。生道杀民民不怨，千年庙食尚如新。
官居门巷果园西，桃李成蹊杏压枝。如许年芳忙里过，斩新今日试题诗。
青龙白虎合为胎，十月炉中满始开。此是黄芽亲口诀，世人何处觅三才。
枯荷折苇卧凫鸥，小雨轻烟画出秋。自唤短篷将老砚，石亭寻客了诗愁。
东城疏雨洒花枝，同醉洪山寺里时。楚客犹传旧题句，汉南清景不胜思。
清风桥头思古人，囊无苏君金百斤。田庐仅仅足老我，鸢鱼上下逃形真。
折柳亭边柳已衰，送行犹拗最高枝。西风黄叶萧萧地，多少伤心为别离。
老来活计不堪闻，啸月吟风自策勋。不爱黄金三万镒，只求清晓一山云。
湖山引兴尚能长，小贷诗愁放酒狂。蝴蝶应怜落春后，无聊时近绿樽傍。
急难曾诵鹡鸰诗，相见如何又别离。要把平安早归报，双亲闾巷立多时。
符老风情奈老何，朱颜灭尽鬓丝多。投梭每困东邻女，换扇惟逢春梦婆。
茅茨中安一床寂，天女原非世间色。道人今日八关斋，莫散花来染衣裓。
腊雪常闻百厉销，今年腊日雪飘飘。山公预喜明年熟，擘画开春买酒瓢。
文彩翩翩锦作衣，花阴同立亦同飞。何当得侣翱翔凤，集向明时览德辉。
雪芽近自峨嵋得，不减红囊顾渚春。旋置风炉清樾下，他年奇事记三人。
洛阳尽说花如锦，蜀郡曾闻锦作潭。一自分符来出守，年年春色在江南。
婴儿偃蹇正堪孩，换得山西老将回。往者不追来不戒，莫将家世论人材。
天从北极中央见，月向群山到处明。翻忆廿年观海意，榕阴高卧听潮声。
心火成灰不复然，故园笑别十三年。晚凉退食无馀事，坐与儿曹挽纸鸢。
雁门秋色日鲜新，惊见中丞奏记频。莫道南人无武略，毛锥还解扫边尘。
我明经学统前修，上下千年大义留。更补词臣耑进讲，不虚圣志在春秋。
老圃相传秋后菘，砖炉石铫一年冬。宁知迟种迟于我，又见南薰上番风。
主祀传家已倍迟，便须真是桂林枝。他年不愧琼瑶赠，应被人言跳灶儿。
让公曾亦侍卢能，十五年来面目仍。足下马驹天下踏，果然今古竞头称。
酒难忘处能消日，雨不愁时任戴星。欲和新诗无好语，竹窗灯火夜晶荧。
强裁尺素答相思，两目眵昏腕力疲。牵率老夫令至此，门前犹说报书迟。
蚩蚩六国共忧秦，独有相如智不群。完璧东归何足道，最贤能下怒将军。
黄金可惜作阑干，偎倚相看尽日欢。秉烛归来犹未足，梦随蝴蝶绕枝看。
石径秋痕苔藓深，谁将清气润修林。戴公堤上古时月，几度凉宵照苦吟。
万顷平湖一苇杭，此归喜似贺知章。上恩赐与西湖曲，遂老吾家归照堂。
冰结东溪冻未漪，风凌枯木怒犹威。不知春力来多少，便有青蝇负暖飞。
高栖只在千峰里，尘世望君那得知。长忆去年风雨夜，向君窗下听猿时。
闻道东山逸兴多，为怜明月映沧波。不辞红粉随君去，其奈苍生有望何。
新祠金碧照林丘，十五年前认昔游。月桂山茶分左右，满庭花事各春秋。
人间七月火云升，碧树黄鹂亦可人。哑咤一声行道外，不知身在故园春。
诗人心绪几时休，逢著三春似九秋。数到五更仍五点，明朝还更有新愁。
团扇应堪障夕晖，晓凉犹嫩且𦈌衣。去时宽著秋风担，留贮千岩万壑归。
细数兰亭岁月长，当年旧事久凄凉。但欣越女山前雨，暗入罗敷陌上桑。
病馀井臼不任劳，欲饮无钱可是高。一笑犹堪谁空腹，少陵诗里学燋糟。
昔年行住偶相同，舍策追羊径未通。只么空归在何处，一竿红日海门东。
长年官食旅边州，当路知音不自繇。荐墨虽圆人巳寂，半轮斜月返新丘。
鬓扫烟云眼醮波，吴王宫里见姮娥。鸱夷不尽搜求力，仙态沈沈老苎罗。
手把黄花语后期，孤山雪后早梅时。春风不管人无信，又要吹香上北枝。
津亭折得绿杨枝，更看春风向手吹。建业城边春已老，连天荒草燕双飞。
厌听鸠妇屋头声，十日何曾五日晴。一到红芳了归去，几多时便绿阴晴。
太史当年奏客星，知君心事未全清。富春果是真谋隐，千古何人识姓名。
绛阙碧城天与通，世间惟望气浑融。神仙定与尘埃隔，自怪来时亦驭风。
龙沙近接古檀州，多少从军倚戍楼。寒夜不堪愁绝处，西山片月挂城头。
宫柳添来几百株，谁复天边种白榆。马上贵人通国字，时折新条作笔书。
时人莫讶再还乡，简册分明剑佩光。驷马高车太常乐，登庸门下忆贤良。
千年老树立苍石，三峰两峰天出云。青溪道士坐船上，自按玉箫人不闻。
路入桃花桃未花，碧溪流水两三家。何年路接人间世，定是渔人归去夸。
小院秋声动碧梧，飒然凉思满籧篨。年来懒结青镫伴，却课儿曹读夜书。
不怨卢郎年纪大，不怨卢郎官职卑。自恨妾身生较晚，不及卢郎年少时。
年华浮动酒中心，笑向吾前满满斟。犹喜家贫诗礼在，一杯真率胜山阴。
袖手风前散白须，长安道上且骑驴。苍黄失脚君门里，赢得他人作画图。
记得天门颁赐时，翚飞凤羽下龙墀。只今流落江南去，还有清风及四夷。
慧禄寺前江水流，萋萋芳草满汀洲。十年不到临江郡，依旧青松接画楼。
青鸟飞来道意真，江南已是太平民。还将宴喜称觞酒，醺作乾坤大地春。
天地中间本自宽，何须特地起无端。更宜顿扫从前事，相与携筇一笑欢。
冷曹孤宦本相宜，山在墙南落照时。洗竹浇莎足公事，一来赢写一联诗。
花枝照水檠红艳，荷叶凌波送远香。春去几时春自在，晚风聊此纳新凉。
云雨高唐祗梦中，人间何处貌能同。相看相忆曾相识，应在苎萝溪水东。
石甃方池几百年，岳王故宅世犹传。格天高阁今安在，葛岭荆榛野雉眠。
哦松人与职俱清，时见春郊雨又晴。所学政应如陆九，只消一语了平生。
春去空山啼乳莺，莺边老树幂新青。一瓢挂此坐终日，即是苏家择胜亭。
布谷收声老尽秧，直缘避潦有今忙。歌呼嘹亮相欢杂，肯愧悠悠道上商。
陵寝巍峨十二阑，西兴吹角浙江寒。老臣无限遗弓泪，写与人间异代看。
欲雕好句老经行，读子清吟客梦醒。意象见前无笔力，一如前辈说西铭。
一夜霜风吃紧吹，晓惊飞鸟蹴花枝。谁知窗外纷纷意，正是山阴雪下时。
名高折桂方年少，心苦为文命未通。闻说东堂今有待，飞鸣何处及春风。
勋业文章意已阑，暮年不足是看山。江南寺寺楼堪倚，安得身如杜牧闲。
且看青山覆白云，悠悠世事谩知闻。扁舟却绝长江去，回首红尘路欲分。
彷佛声尘欲见难，衔哀思影觉心酸。一觞絮奠惭韩重，安得邀为三日欢。
车毂春雷震屋山，马蹄乱雹响柴关。何时得个茅庵子，不在车尘马足间。
莲花峰下张超谷，此老何曾有死生。闻道清风明月夜，至今鼻息乱松声。
萧萧松影远红尘，海宇相关一念真。怅望几年空步履，还从此地一沾巾。
休论臭腐与神奇，康乐还生谢客儿。我有浮溪农圃在，他年分付小樊迟。
漫漫荒池浸绿芜，残碑一丈载龟趺。当年刻画书勋阀，雨打风吹字已无。
万片白云归岫后，一轮明月到天时。乾坤清气无人识，借得樵夫短笛吹。
天寒猛虎叫岩雪，林下无人空有月。千年像教今不闻，焚香独为鬼神说。
夷甫登朝日月昏，争知安石亦深源。当时赤子何无禄，直自高曾误到孙。
几年惆怅限江东，暂喜沙头一笑同。依旧扁舟相背发，可堪回首月明中。
匡庐华顶一跻攀，心地开明眼界宽。记取当时好山色，还家写作画图看。
荼蘼开尽见山茶，血色娇春带雨斜。莫是今年逢闰月，东风吹到背时花。
倒囷虚廪出珠玑，万事从容指是非。世有贾生人未识，漫闻流涕欲沾衣。
黄土初堆几墓新，去年犹是酹坟人。由来人代无今昔，何事牛山堕泪频。
鸿飞遵渚雁横天，我上征车兄上船。无奈别情风雨恶，紫荆花发又经年。
天向梅梢别出奇，国香未许世人知。殷勤滴蜡缄封却，偷被霜风拆一枝。
横经彻夜多程石，草阁从人数问奇。满座春风来玉案，一天时雨下莲池。
虚碧中藏白玉京，梦魂飞入黄金城。何时再步烟霄外，皓齿仙童已扫厅。
手解青萍昔赠君，仗来多少截妖氛。知君道就□□后，把与东人刲白云。
落日秋山起白云，森森松桧拥高坟。贤名百世应难灭，中有天家谕祭文。
绝怜修竹知人意，更爱双泉不世情。回首旧游浑似梦，却因多难悟无生。
霜满溪桥月满山，哦诗驴背怯清寒。那知年少青楼客，醉拥芙蓉梦未阑。
忽忽寻春恨已迟，山城浑未有花枝。东风马上哦新句，却似卢岩缑岭时。
曾伴浮云归晚翠，犹陪落日泛秋声。世间无限丹青手，一片伤心画不成。
游困归来访栗园，栗园树老再生孙。莫惊头上见白发，拾栗儿童长几番。
南郭先生比鷾鸸，年年过我未愆期。休论王谢当时事，大抵乌衣祇旧时。
一幅轻绡寄海滨，越姑长感昔时恩。欲知别后情多少，点点凭君看泪痕。
树老巢翻鹰亦化，锡飞近地鹤犹惊。太平寺主今安在，潮打山围建业城。
无复前朝旧典型，百年文物尽凋零。蔡家孙子风流在，爱惜黄麻似六经。
山在云间几上梯，最高缘有福王祠。尚怜不及楼前木，得见祥符极盛时。
古杉翠𣐕几千章，势压穹岩九暑凉。匠石它年选隆栋，万牛回首立明堂。
天地之心万物灵，世间难得是人身。面前放过知何限，好与光明做一巡。
所南兰法逐时新，苦是江山让与人。怪石瑶芝总休论，才存芳洁是花身。
三年官事浑无补，一片丹心彻底真。更有灵康是知己，新泉为我现津津。
远近峰峦浓淡姿，微茫洲渚画图披。新诗似与江山约，恰值幽人兴到时。
谁道姮娥是羿妻，桂花香露湿云衣。翻然跃入清虚府，不□人间有别离。
世间无物可谈空，开落荣枯实理同。百树好花一编易，主人立处俨当中。
身名于我两悠悠，形影相忘懒赠酬。拟把一竿沧海去，飘然清世一虚舟。
山行旧路不堪重，及泛湖波又阻风。世上舟车无一稳，乾坤可是剩诗翁。
才到离亭泪满衣，云山千里梦相随。石州一曲阳关酒，窨约归来是几时。
黍穗豆苗侵古道，晴原午后早秋时。故人相忆僧来说，杨柳无风蝉满枝。
将知骨分到仙乡，酒饮金华玉液浆。莫道人间只如此，回头已是一年强。
去年三客赋荼蘼，忽见新花发故枝。省到死生离合处，春风消得几相思。
万里江山万里天，疏钟半夜落渔船。老来羡杀禅关客，一枕江声抱月眠。
四野平田春水肥，前山隐隐带残晖。千林晚色无人共，时有樵翁独自归。
高坐道人谈十地，醉乡司马听三车。但教胡饼传生菜，何必诸天昼雨花。
身落江南不自悲，正欣梅也可供诗。纷纷桃李胡为者，政似当年蔡克儿。
脱迹阎浮三十年，梦中彷佛类生前。正缘理有无生妙，只此能参过去禅。
功成不用服丹砂，笑指云霞总是家。清晓山中三尺雪，道人神气是梅花。
梁普通年雪砌深，有人立雪觅安心。何如瞥转单于调，一鼓猊弦绝众音。
桃花灼灼柳依依，书寄王孙归未归。亭院莺啼春又晚，援琴时奏雉南飞。
昼锦轻抛又几年，纵逢春色亦依然。争知台榭笙歌外，尽是猿惊鹤怨天。
官河晴雨纪巡游，茂宰新怀洚水忧。犹有欢声传道里，城中下令缓征求。
人间忧喜也无期，万里间关一马归。莫洒东风别时泪，春光又满老莱衣。
谁栽窗外碧琅玕，潇洒尤宜老眼看。寄语后人毋剪伐，更须时为报平安。
一秋无便寄平安，新雁声声报早寒。昨夜检衣开故箧，去年家信把来看。
曲崦藏云树老藤，碧山秧稻一层层。回寻二十年前梦，犹是当时识面僧。
祖龙长策不知图，空筑长城远备胡。四老朝廷安一老，当时谁得杀扶苏。
染根著色谢天公，破睡犹禁一再风。为此径须浮大白，老夫元自爱深红。
道出容州蚤泊船，可人相见玉娟娟。隔溪咫尺神仙窟，不得幽探小洞天。
干戈险阻恃河关，祸乱相寻一转丸。千载太平归有道，牂牁青海尽衣冠。
鸟迹分明取象精，人文宣朗鬼吞声。千年遗庙空山里，野雀犹来傍砌行。
日晚仙舟出远林，南风时共解烦襟。行人要识蒙恩泽，得与新河流水深。
京兆官曹箠楚中，今年春色又成空。应怜头里千茎雪，折赠枝间半丈红。
银河翻浪拍空流，玉女停梭清露秋。天上一年真一日，人间风月自生愁。
发挥道德乃成文，枝叶何曾离本根。末俗竞工繁缛体，千秋精意与谁论。
九折盘纡过客愁，适当载笔扈宸游。长年见说枪竿岭，今日身亲到上头。
眉际生毫似发长，采苓时到白云乡。闲来莫向桃源去，恐有渔人识阮郎。
畏寒春半尚跧藏，闻说江梅已弄芳。全树不妨分一朵，夜窗时作定中香。
春盘春酒开春宴，几得簪花侍御筵。圣主只今恩似海，人人齐贺太平年。
白鹭裴佪花鸭游，城南城北几汀洲。绿荷风底飞来雨，做弄今年甲子秋。
当年成性独存存，闻道今为五女门。收拾桑榆早栖泊，香烟轻卷静朝昏。
殿角风琴细韵移，烛台春幸翰林时。三更向尽诸宫闭，犹在金銮夜赋诗。
彷佛云霄玉万竿，依稀王母驾青鸾。来时不识归时路，共向瑶台月下看。
老树槎牙冻不枯，雪花初集更敷腴。悬崖斗峻人踪绝，漠漠荒祠落社乌。
春光不比秋光好，料理精神只自知。三月花时常卧病，晚凉日日有新诗。
荒山亭馆客游稀，瀑布无声野鸟飞。愁绝梅花庵外路，年来风景似邪非。
老农具榻茅茨底，准拟先生欲岸巾。笑道已呼儿贳酒，月明且不厌家贫。
谋成后战战功成，持已庄严号令明。以少覆多称第一，凌烟阁上合图形。
燕京裘马少年场，玉节西驰柳万行。腰下并刀持赠汝，五陵秋色满咸阳。
西泠桥下林家墓，犹有旧时无数花。孤云何处双飞鹤，落日䴔䴖满白沙。
寒食东风草色新，累累高冢卧麒麟。可怜泉下千年骨，曾作提壶拜扫人。
从来风义不忧贫，累行才逾七十春。世上荣枯沤影散，进阶空有帝纶新。
同安烟柳杂晴川，江夏清风十丈莲。此日相思头总白，几时重泛剡溪船。
江村何处小茅茨，红杏青蒲雨过时。半幅生绡大年画，一联新句少游诗。
中原回首涕沾裳，谁是当时柱石强。会唤谪仙天上去，扶将日毂出扶桑。
岧峣芸阁上参天，直舍相依欲二年。愿写此情歌挽者，泪沾毫素不成篇。
老来何故惜分阴，如月明亏魄渐侵。进道不遑求广智，随时随处且冥心。
除却障时生却碍，不通风处却通方。直饶影草能回互，八面玲珑底处藏。
瑞香早入江南梦，抹利来从毗舍园。久与道人同寂寞，不如来荐孔融尊。
岂无强醉阳司业，固有无钱郑广文。三请未能勤问道，一归今日愿从君。
双塔中间画阁开，一时桃李并新栽。虽云大邑无多暇，胜日频能命驾来。
丹崖翠壁尽仙梯，不用囊中大药资。成道无过是无欲，仙灵分晓示诸斯。
桃杏酣酣蜂蝶狂，儿童相唤踏春阳。老人自笑还多事，预恐明朝雨坏墙。
痴儿安得妄评弹，刚道空花用处难。最是香能蠲客醉，更如玉可灭人瘢。
故乡南望隔风烟，客里为家过十年。用尽黄金归未得，五陵豪气尚依然。
四野秋风交敝庐，时平不用蔺相如。有人来问生涯事，指点蓑衣学钓鱼。
半沦溪谷半山冈，地狭民多尽盖藏。争道去年小丰稔，至今租米正输王。
过峡新图世所传，峡中犹说泛舟仙。柱天勋业须君了，借我茅斋看十年。
当时歌舞竞韶华，银烛烧残始上车。堂上旧欢何处觅，春风无计问桃花。
杏花风起雨如丝，人在轻寒暮阁时。杨柳毵毵春院闭，青鸠啼上最高枝。
海棠枝上聚么禽，相逐相呼乐意深。偷入太仓时一饱，岂知鸣鹤在东林。
老羡平生睡作魔，矧因多病覆金荷。起凭曲几频搔首，如此迢迢良夜何。
晓上春风第一楂，豁然披眼尽天涯。原田极望人稀少，掩映茅篁数十家。
宦游蓟北一年馀，每叹离群学业疏。传语江南诸故友，如何不寄半行书。
喜晴方且启柴门，忽有人来倒一樽。只道久闲常荡荡，不知小醉已昏昏。
九十萱亲天下稀，十年甘旨误庭闱。临行有恳慈心喜，再睹衣冠儿便归。
春风从此不须归，伴我逍遥更莫疑。闲事胸中无一点，相看日日是春时。
谁似南游美少年，扁舟桃叶渡头烟。乌衣朱雀今何在，惟有长干古寺禅。
荒村寂寞两三家，故垒东边石径斜。岩树不知人死尽，春来还发旧时花。
长铗弹时对酒歌，青云路远欲如何。黄金已觉床头少，白发空怜镜里多。
马卿几日西山客，已有新诗著道乡。指点东城笑伧父，半年无句写潇湘。
宫槐阴合玉堂清，书叶翻香入细听。内苑近来游宴少，太平天子要传经。
宵旰忧勤十五年，鳌山灯火亦初筵。小臣未识鱼龙戏，中宴先歌蟋蟀篇。
少年场屋苦奔波，每对书檠读不多。三十年来书好读，可怜老眼费摩挲。
樱桃花落正黄昏，谷鸟惊飞客在门。想得老僧春未出，竹根深雪屐无痕。
新荷贴贴铺水面，要渠起立良独难。一朝时至鹤鹭立，清凉月下飞翻翻。
十年骑马战龙沙，不道功成两鬓华。昨夜思归有乡梦，江南春色遍梅花。
市心酒店客来尝，且酹仙家十二郎。鹦鹉鸬鹚何处觅，只将老瓦当瑶觞。
朝游北海暮瀛洲，仙佩何年到此游。安得相从问丹诀，春风同醉岳阳楼。
人家蚕麦祈晴日，城郭山川断渡时。隐几正看千佛偈，敲门谁送两篇诗。
助佛扬名化俗徒，遣邪归正沃心枯。国风雅泰民欢乐，只这和瘟大丈夫。
岁暮下滩春上滩，年年高著远游冠。扁舟谁识䲭夷子，满眼风波醉里看。
贺老如何尾从班，真官也作借官看。君恩至重无真假，赐酒何曾味两般。
我爱谢家双玉树，双凌云日散光辉。伫看北极随鹓鹭，倘念南山老蕨薇。
白龙青峡紫烟炉，山北山南只半涂。说与同来绿玉杖，他年终补卧游图。
自有山来几许年，千奇万怪只依然。试从精舍先生问，定在包牺八卦前。
珠箔风轻月似钩，还看锦绣结高楼。堪伤乞巧年年事，未识君王已白头。
百事婴心感我生，因耽寸禄竟无成。行年三八仍过七，岁月空多作尔兄。
往时看曝石渠书，内酒均颁白玉腴。落魄十年无复醉，因公今日识官壶。
山水皆言八曲幽，何人肯向雪中游。于今便合成嘉话，不待他年记某丘。
村扉寂寂掩荆柴，雨阻清明客少来。自把新茶试新火，喜看榆柳变炉灰。
欲过城东病不能，飞檐高栋想层层。半年梦作严州住，一首诗留塔下僧。
一杯初把望亭前，万里神交二十年。曾记南塘松与石，眼中今始见高坚。
二月和风满上林，忆君时复走相寻。夜来见月肠堪断，城锁千门碧柳阴。
万里尚能来远道，一程那忍便分头。鸟笼猿槛君应会，十步向前非我州。
燕市秋风冷十年，羁人归思白云天。未曾卖得长门赋，那许黄金奉酒钱。
九衢车马似山河，万金买灯不道多。已留华月照歌舞，更放香风吹绮罗。
昔入宫中发未齐，尚衣今许入深闺。十年一得君王顾，重为班头捧紫泥。
寒食清明在客途，片帆飘泊老无庐。松楸方念无人扫，忽见江边獭祭鱼。
石眼杯泉举世无，要知杯渡是凡夫。可怜狡狯维摩老，戏取江湖入钵盂。
秋风如此客辞家，重理平生旧帽纱。不是故山无白酒，年年奔走负黄花。
闻道蔗南修竹里，小堂清诵夜常勤。烟中谷响遥相答，月下泉流静始闻。
历世兴亡皆可数，升平不复似今朝。野居兴味应无限，小字明窗拔二萧。
与君同作逐臣行，宣室终当召贾生。我似夜郎流李白，何时吹笛过江城。
匹马垂杨度玉鞍，独携宝剑照霜寒。道旁年少休相问，不是专诸不借看。
白日相思可奈何，青春三月已无多。桃花风急鲤鱼老，独上台城听踏歌。
军衙马足起黄埃，门掩西风梦正回。自入燕关人世隔，隔墙忽送市声来。
龙骨车鸣水入塘，雨来犹可望丰穰。老农爱犊行泥缓，幼妇忧蚕采叶忙。
烟波闪闪海门开，平地潜生万壑雷。大信不亏天不老，浙江亭上看潮来。
寂寞无如此夜坐，西窗剪烛读离骚。可怜尘世多风雨，天柱峰头月正高。
柳絮飘零春事稀，绿荫零乱上瑶墀。好花着子青如豆，却忆香红满槛时。
一朝花睡是归期，欢绪朦胧有枕知。梦欲留郎天不背，觉来浑似别初时。
深山客至草亭空，只有春云满谷中。白鹭对飞看不见，一时溪雨响潨潨。
沽来春酒已无多，行酒青衣不解歌。浮世几回灯火夕，如何长在客中过。
碧阑干外绣帘垂，猩色屏风画折枝。八尺龙须方锦褥，已凉天气未寒时。
贺兰山下阵如云，拟报平生未杀身。谁道古来多简策，古来名将尽为神。
何言痛饮是吾师，病覆壶觞亦废诗。客久自应甘寂寞，独怜夜雨打窗时。
一竿明月一丝风，心在烟波渺渺中。浮世只消如此过，何因得似钓鱼翁。
湘湖空忆紫莼时，一笑江山似奕棋。种秫未收频解组，流溪父老至今思。
风吹醉面出南州，两行红裙立马头。已过落花时节晚，不须再拜苦相留。
箕踞科头烟雾间，百年生计是青山。陶诗和罢无人见，落日苍松一鹤还。
十度春风老翠娥，君恩不似旧时多。海棠花下烧银烛，照见金车别院过。
身劳无补公家事，心冗空令学业衰。世路崄巇功业远，未能归去不男儿。
少年妄作功名想，说著长安喜欲狂。多病年来怕奔走，却思云壑置藤床。
云散风流岁月迁，君恩曾不减当年。非因掩面留遗爱，自为难忘窈窕贤。
西风花看状元红，芳气纷纷正恼公。莫向人间夸折桂，当年也到广寒宫。
诗筒闻说寄寒边，忆别今经十六年。窖底雪深埋未了，馀魂飞向玉帘泉。
娃儿十五瘦腰肢，眼角红妆浅淡施。闻道阿娘将典却，揭帘催唤买燕支。
笃耨清香步障遮，并桃冠子玉簪斜。一时风物堪魂断，机女犹挑韵字纱。
时行时止石高下，或见或闻云有无。五叠何妨转奇伟，终然万折必东趋。
玄化升真十六天，灵仙蝉脱翠岩前。金坚玉润留馀骨，密锁烟霞几百年。
春深谷口共腰镰，芒刺时忍玉手纤。谁信吴王宫宴罢，梦回犹惜夜厌厌。
百年长啸寄乾坤，烟水平台远树村。莫在黎阳秋色里，何人不道是苏门。
不归大海不藏山，碧瓦朱栏绿树闲。应待老龙才睡著，便偷云雨落人间。
北堂风物不惊秋，儿女攀怜欲解愁。未悟诗人深切意，世间何草可忘忧。
世乱无人及祢衡，眼看豺虎似蚊蝇。乔玄荀彧皆儒雅，至死何曾晓爱憎。
问君何许水边村，亦有扁舟乘兴人。无限好山茆屋外，他年倘许我为邻。
独板门深少客过，馀闲无奈野狂何。书成一片潇湘雨，又换园丁谷子茄。
四年多罪锁危垣，惊眼金吾春草蕃。一点孤忠应未死，君王恰有好殊恩。
垄上归来跨牸行，扬鞭遥指暮云生。明朝共把春犁去，闻道君王欲省耕。
复得中原后杀身，将军未必恨奸秦。甘将三百年宗社，君相偷安葬塞尘。
撤幕风来远更清，窗开野旷见云生。夜深古殿无灯烛，画壁时因掣电明。
转庵老子又多能，意气少年夸五陵。自到玉皇香案侧，退朝犹不废吟灯。
只道还家犹未还，故山书册蠹鱼残。半生不疗饥寒苦，空有诗名满世间。
晓发双峰石窦边，翠微晴色带炊烟。凌空直欲寒飞鸟，不数安期控鹤年。
春月流辉浸碧松，广庭闲步自从容。几年湖海来京国，此夜空闻长乐钟。
渭水秋声动万竿，小窗新雨一枝寒。坡仙老去风流尽，谁向何山秉烛看。
玉立风生供奉班，少时绿发照行间。今时大半成霜雪，莫把青铜照面看。
侬家世业本耕农，远客思乡却自侬。柳外平畴夜来梦，万行新绿舞薰风。
挺锋镇北阐威权，剪伐魔精正法宣。化育黎民臻大道，安宁家国享长年。
洒扫宣华舍此君，烟中月下绿生尘。他年叶叶清风满，莫忘今年借宅人。
谁道南枝胜北枝，北枝偏耐雪霜欺。雪霜消尽春风改，只有丹心似旧时。
翠袖红牙兴尚饶，蜂愁蝶散自今朝。年年荣落寻常事，识得春风恨便消。
谁道金轮胜紫霄，溪摇松竹晚萧萧。避人别有深云路，不许时流候牧樵。
肌肤绰约莹秋霜，绝顶凝神眺八荒。得丧窅然天地外，不知身世住何乡。
雪夜平吴自一奇，功成犹守分尊卑。櫜鞬道左躬迎帅，此礼藩方久不知。
石桥流碧水潺湲，千树桃花万叠山。谩道仙家有灵药，看来终不似人间。
熙熙暖日映花娇，习习和风捲嫩蕉。时雨过空西望远，透滩滩水绿平桥。
金鹅山势高崔崔，乘兴已泛沧州回。计较百年能几日，不知此地何时来。
家国兴亡自有时，吴人何苦怨西施。西施若解倾吴国，越国亡来又是谁。
诗题画里记相寻，白发萧萧别意深。惆怅十年遗墨在，秋风暮雨故人心。
帆影如酲左右倾，水声似战聒天鸣。傍人只道船行快，不道船中客更惊。
群芳摇落尽凋残，唯有孤松耐岁寒。为道沧洲深雪里，独留苍翠与君看。
江上悠悠寄此身，一间茅屋半边云。长年相伴闲怡悦，去住无心不用分。
刘生自昔夸三雅，何似君家四种杯。罚处已赢金谷数，飞时不怕玉山颓。
清光多处是蓬莱，金色芙蕖午夜开。夹道传呼避骢马，绣衣御史看灯回。
小立船头看惠山，山尖半在有无间。蚕眠未老秧方绿，且放烟云自往还。
十亩荒园野水边，尽栽梅树不论钱。珍重木瓢任真率，年年携此醉花前。
独木桥边倚树根，古藤阴里啸王孙。白云红树知多少，鸡犬人家自一村。
天理须殊本自然，自然天道合无天。一毫小智生穿凿，所性之真已弗全。
谁道韩江秋寂寞，扁舟叶叶倚烟霞。登临更有参军赋，烂醉何妨对菊花。
天津才子美风仪，山郡漂零老一麾。却忆东曹同事后，半生无复共襟期。
只屿山前放大洋，雾气昏昏海上黄。听得柁楼人笑道，半天红日挂帆樯。
兰舟龙舸满城隅，最是时平乐事殊。近日青州报烽火，家家应系辟兵符。
谈经投老拚悠悠，为吏文书了即休。深炷炉烟闭斋合，卧听檐雨泻高秋。
雨气湖光暗不分，天边五老尽骑云。尘缨未濯矶头水，来往年年愧此君。
甘心卖国罪滔天，酒后猖狂诈作颠。把酒逢迎酋虏笑，从头骂坐数时贤。
云色鲛绡拭泪颜，一帘春雨杏花寒。几时重会鸳鸯侣，月下吹笙和彩鸾。
六年作意观仙鲤，未得清闲自在身。近日孙归娱膝下，拟拚三日奉高人。
匆匆和梦别星楼，扰扰随缘住信州。尚笑长江少方便，只教溪水暂西流。
客航收浦月黄昏，野店无灯欲闭门。倒出岸汀枫半死，系舟犹有去年痕。
□爱王家草圣踪，独于小篆苦留功。何人会得师高意，欲把时风变古风。
每到花时把酒杯，暮天何处笛声哀。纵然一夜风吹去，不恨彫零却恨开。
去去何时却见君，悠悠烟水似天津。明年今夜有明月，不是今年看月人。
自从年里看春后，日盼元宵恣笑游。到得试灯忙栉沐，风吹雪片打帘钩。
笛声不似角声悲，旧曲新腔世罕知。正是离人愁听处，汴州楼上夜深吹。
殿夹深林几岫青，门临流水两桥横。何时杖策寻明月，来听莲花塔下经。
爆竹声残晓色分，漫天雪片报新春。绝怜今日屠苏酒，不见丁年共饮人。
徙倚清香动曲池，赤栏亭榭午风迟。红妆半掩青鸾扇，疑是温泉罢浴时。
瓦炉香烬欲凝尘，小槛黄花更一新。络纬戒寒鸠唤雨，世间那有自由人。
听经看画绕虚廊，风拂金炉待赐香。丞相未来春雪密，暂偷闲卧老僧床。
西溪高隐有馀清，最惬闲中野老情。秋夜几回来借榻，竹声清比读书声。
才薄常为世俗轻，还山力不给躬耕。即今赢得都无事，袖手东窗听雨声。
窃禄忘归我自羞，丰年底事汝忧愁。不须更待飞鸢堕，方念平生马少游。
西望淮山望故家，一时荡了旧生涯。袖中留得空拳在，莫学常州人打爷。
一叶落时天下秋，不风流处却风流。木人退步金绳断，直下无机牵铁牛。
阳郊陪礼忽三年，目想坛觚切绛烟。今夕纤萝还不动，百神应到紫宫前。
雨中新水涨平沙，芳草连天鸟道斜。隔水松门人不闭，断桥流水紫藤花。
正席云山万象回，道人青眼为谁开。呼童放竹浇花外，修整茶炉待客来。
湖光只在断桥头，雨髻烟鬟一望收。我是当年旧游客，试凭杨柳说风流。
紫燕桃花舞并旋，高台轻骨响连钱。人间不少关山恨，绝迹依风也可怜。
雁行零落禅床寂，回首人间二十年。曾见缁衣立函丈，不堪抚卷重凄然。
一年春色负归期，绿叶成阴子满枝。公子王孙莫来好，如今不似洛阳时。
越国遗民念帝功，稽山庙貌胜卑宫。少陵莫叹丹青落，纸上丹青自不穷。
先春曾宿紫霄宫，今日重游春正融。谁道居官便跧缩，也能偷暇向忙中。
新种垂杨可系船，寻盟日日到鸥边。当年曾向巴江泊，政似如今听雨眠。
长沙地窄却回时，舟楫骎骎向凤池。为报湘川神女道，莫教云雨湿旌旗。
马毙厩人欲就刑，百年临尽一言生。赖逢贤相能匡救，仍免吾君播恶声。
何年白日骑鸾鹤，踏碎天都峰上云。欲起轩辕问九鼎，道衣重侍玉虚君。
当时马上过秦川，倏忽于今二十年。因见夫君话家住，依稀记得旧风烟。
龙头还属老成人，夜半雷声己变春。莫为晨昏留不去，安车扶上白头亲。
今年斟酌是丰年，社近儿童喜欲颠。半醉半醒村老子，家家门口掠神钱。
不是玄都种树人，武陵溪上已迷津。少年时节须回首，花落莺啼又暮春。
今夜遥知春欲归，望春不极立多时。草迷野渡东西岸，月挂寒松上下枝。
山中事事胜人间，莫怪山翁喜入山。才说出山心不喜，又将身世堕尘寰。
画松一似真松树，小手篇章徒尔为。荒斋几度僧眠起，认得岩西最老枝。
琴高入海偶先还，掉尾扬鬐戏碧澜。野老久思羹一啜，病躯无力掣长竿。
频年战胜恃雄强，历数分明在彼苍。堪笑范增无异识，不能令主事高皇。
离亭柳色傍愁过，羌笛吹寒晓渡河。莫厌别离频折赠，年年送客未归多。
画舫临流四面通，绿窗面面有清风。年来始会虚舟意，正在江湖波浪中。
乔松修竹翠交阴，凉月玲珑地布金。老懒无诗酬节物，夜凉闲听候虫吟。
秦汉区区了目前，周家风化遂无传。君看八百年基业，尽在东山七月篇。
买断春光不费钱，谁云春不到寒毡。瓦盘菜甲屠苏酒，权与东皇借一年。
倾国名花七宝阑，红娇粉腻怯春寒。长安多少豪华客，惟解懵腾醉里看。
故人不寄一枝梅，亲到前村雪里来。兴未尽时还又去，为君更觅暖寒杯。
摇摇北望动心旌，老病聊依泂酌亭。时有小兵来涤砚，清泉一掬冷涵星。
览镜翻疑两鬓青，几人尘世解逃形。东风不著闲花柳，谁写天真入翠屏。
药室茶寮玄寄静，松深竹密华胥境。草玄时有问奇人，下榻焚香翻内景。
春泥过雨屐声悭，野水危桥欲度难。世路迷人肠断处，黄昏天气麦秋寒。
如雪纷纷不自持，殷勤长藉好风吹。莫欺此日飘零甚，犹有为萍变化时。
树捧山烟补缺云，风揉花雨作香尘。绿杨尽道无情著，何苦垂条拂路人。
远来无物示拳拳，到老生涯尚阙然。坐久但贪情话好，又勤鸡黍费囊钱。
七十年来老道翁，此心如欲寄山中。流泉镇日能消热，眼底潺潺未易同。
诏下山东感泣来，谪归门巷锁苍苔。奉天以后谁持笔，不用当时陆九才。
转辘辘时难近傍，立停停处绝承当。硙磨碓捣从来事，磕破浑仑总不妨。
诸公竞起灭彝伦，特立当年一女身。尽付轻尘栖弱草，便从正始断无人。
翠华南渡济苍生，垂老将观德化成。昨夜行宫传好语，秦川草木也欣荣。
一炬曹瞒仅脱身，谢郎棋畔走苻秦。年年拈起防江字，地下诸贤会笑人。
常观月从东海出，想照石桥旁畔人。试问当年与今日，清光不改只如新。
会稽山前贺狂宅，句曲洞口陶仙家。参差楼阁五云里，飞佩时时凌紫霞。
匝地阴风黯淡天，怯寒时候只宜眠。毡裘羔酒非吾事，自碾新茶和雪煎。
筑室恨除千本竹，及春先补百株花。隔年预与园夫约，春雨晴时问汝家。
三月仓庚五月蝉，寒蛩八月复凄然。只摊残卷溪边坐，把笔题诗过一年。
潇潇寒雨湿觚棱，古殿长廊夜气增。此地此时谁得意，龛灯一点坐禅僧。
标格清奇压众葩，数枝频到士元家。情知老大花应笑，强饮从教醉眼斜。
绝妙茅斋对竹林，少年日月直千金。殷勤好与此君约，不许空移一寸阴。
日锁群峰欲下迟，茏葱一片冷胭脂。醉吟著我扁舟尾，画出坡游赤壁时。
贺老秋来忆鉴湖，荷花杨柳正扶疏。西过钱塘见王宰，东门今少种瓜图。
太息仙翁了俗缘，竹轩初日似当年。不禁路冻新霜滑，一诵遗诗一黯然。
饥雀喧争蛱蝶孤，锦宫城阙见丘墟。老筌妙意谁知解，丹粉图中有谏书。
都门初出若登仙，弄水穿云喜欲颠。只恐光阴已无几，不知又过十三年。
小雨浮江霜送秋，晓山晴绕读书楼。道人不作当时面，万里一帆随白鸥。
自从梅树委荒烟，湖上风光不值钱。见说年来春好在，拟携尊酒报啼鹃。
龙山落帽未多时，陈迹依然使我悲。粲粲菊花何似好，阶前惟见束枯枝。
一双芒𪨗伴筇枝，不用儿扶自出嬉。贪看南山云百变，舍西溪上立多时。
玄发新簪碧藕花，欲添肌雪饵红砂。世间风景那堪恋，长笑刘郎漫忆家。
庙算张良独有馀，少年逃难下邳初。逡巡不进泥中履，争得先生一卷书。
采采槐牙不满筐，妇姑踞地且同尝。祗愁四月槐牙老，从此贫家又绝粮。
青螺山畔老烟霞，十载题诗处士家。招隐劳君书万里，春来不用寄梅花。
瑶草琪花半已空，洞门寂寂自春风。千秋只鹤无时返，安得蓬莱有路通。
马足车尘到处通，等闲桃李即争红。花时未免人来往，多少楼台烟雨中。
江中今日成龙鉴，苑外多年废鹭陂。合照乾坤共作镜，放生河海尽为池。
洛阳才子越南客，倾盖尊前便合欢。别后仙舟无觅处，望穷双眼海天宽。
九卦先生忧患馀，年衰一倍惜居诸。思求易史莲须阁，表里春秋作一书。
天风吹出掖垣声，浏亮缑山午夜笙。错认阊门折杨柳，一时飞梦满江城。
行役那堪八月时，肠非宋玉也应悲。烦君为寄梅溪信，少慰吾亲别后思。
嫫母西施共此身，可怜老少隔千春。他年鹤发鸡皮媪，今日玉颜花貌人。
去年连骑出天波，共爱晴旸景气和。又喜游从经岁月，西城宫树绿嵯峨。
豺祭羔豚獭祭鲜，不须欣享且争妍。王唐瞿薛当年盛，又束潘妃步步莲。
治生何用学陶朱，少许能悭便有馀。惜酒已停晨服药，省油仍废夜观书。
甘霖长濑四五尺，宿雾缄山三两重。惭愧□□□□策，年年来为母浇松。
露盘花水望三星，髣髴虚无为降灵。斜汉没时人不寐，几条蛛网下风庭。
雪山修道六年成，云满长空雪满庭。便向个中登觉地，何须腊月待明星。
浅梢疏节任萧郎，正向祁寒敌晓霜。清兴未穷僧已老，自遗山色与溪光。
世故纷纷赚白头，何如良夜一扁舟。霜风拂面心神肃，尘虑宁容一发留。
洁庵识破世凉炎，铲彩埋光自养恬。最有一般真乐处，碧潭掬水弄琼蟾。
黄河东流流九折，沙场埋恨何时绝。蔡琰没去造胡笳，苏武归来持汉节。
老来事业无多子，收拾新诗又满编。金玉那能润身后，等闲犹作百年传。
四十之年又过一，春光回施少年人。如丝杨柳看如絮，昼锦堂中又一春。
玉盘擎里失明珠，独倚西风思转孤。自恨身非回道士，长生无术教珍奴。
龙章凤姿世不乏，束手无奈于此思。丹青王会何须尔，颈血淋漓送藁街。
青楼细雨玉箫生，闻道诸郎下楚城。我有忧心凭慰藉，短蓑何日更江亭。
浅浅花开料峭风，苦无妖色画难工。十分不肯精神露，留与他时著子红。
陇上新开百荔庄，交枝接叶覆茆堂。青林结实殊稀少，应笑山人岁计荒。
水平波淡绕回塘，鹤殉人沈万古伤。应是离魂双不得，至今沙上少鸳鸯。
荷瓢童子问谁家，老妇檐前驻纺车。角黍唤回端午梦，还从艾盏得松花。
蜂蝶纷纷过短墙，千枝万蕊占年芳。仙花自与凡花别，流出武陵春水香。
去年此日泊瓜州，衰柳萧萧系客舟。白发天涯叹流落，今年对雨古宣州。
午时睡起忽心惊，一事关心太懒生。速摘荼糜薰白酒，不愁香重只愁轻。
天下安危寄老臣，幄中谈笑静胡尘。丹青未备云台像，笳管犹悲道路人。
少小同游白下门，五人今有一人存。江山花柳年年发，折柳看花欲断魂。
当年立雪直齐腰，宗旨流传到石桥。风急窗寒灯影远，疏梅无语夜芗销。
锦箨飘零粉节深，万竿如束翠沉沉。子猷殁后知音少，忍剪凌云一寸心。
竹风吹酒未全醒，梦入香炉五老云。好句得君青玉案，起来盥手炷清熏。
高竹深溪春事幽，文章千古说风流。我今犹恨当时笔，欠写新亭一段愁。
潢池东定得西还，病后涂中竟鲜欢。为许朝来有新喜，庭闱一骑报平安。
阁依云谷古今殊，瑞应鹅飞往事无。只欠有无争太极，他年应作小鹅湖。
自云家世本湘川，来往名山断俗缘。只借蒲团供宴坐，不管岩花易岁年。
飞花无定水东流，绣幕春寒未上钩。十四弦中新旧恨，一时弹作两眉愁。
郭外何曾有杜鹃，客中情绪自堪怜。清明过了梨花谢，风景依然似去年。
龙池润洒遍贞岷，霁色初开入望新。野老莫愁天不雨，文仙原是作霖人。
春来多是为诗忙，老去怀山兴味长。见说宝峰东畔寺，鬓丝禅榻落花香。
雪霰飘灯春夜长，相逢旅琐莫悲伤。朱颜绿发输君少，正好驱车上太行。
属词更听三年后，为善须无一念乖。孔里高高若崧岱，论思积习见岩崖。
春雷唤起苍龙蛰，鳞甲蜿蜒云气湿。道人长镵𣃁茯苓，半天风雨山精泣。
游子去游多不归，春风酒味胜馀时。闲来却伴巴儿醉，豆蔻花边唱竹枝。
栩栩齁齁睡足仙，华山浓睡一千年。龟儿不食龙儿蛰，睡里人间变海田。
披襟谈笑动梁尘，白发原非避世人。三尺皂囊频□检，万言书在墨犹新。
六月门前暑似炊，殿堂深处未曾知。晚凉浴罢思归去，更为松风伫少时。
逃名唯有一渔竿，何必芬芳比蕙兰。时主亦知怜晚节，满朝歌赋饯黄冠。
春归枝上馀花少，转午浓阴绿满蹊。何事黄鹂语音好，慇勤飞傍粉墙啼。
五国城边掩泪时，汴梁宫阙了无遗。争如鸲鹆知春意，犹占东风第一枝。
夏中甘雨不为迟，方伯开筵正及时。明日尽欢须彻夜，殷勤先报主人知。
几时不见张公子，风调才情正可人。颇怪岁寒催短景，为君迟送一年春。
事去人亡迹自留，白云犹似汉时秋。如今暂寄尊前笑，明日黄花蝶也愁。
老子从来任运行，爱君堂以漫为名。北邙大有英雄骨，枉用工夫过一生。
一生事业总成空，半世功名在梦中。死后不愁无勇将，忠魂依旧守辽东。
水色月华俱受清，藏中各自有光明。夜来相遇影相射，幻我黄冠老眼晴。
一池树影压青天，万籁无声月正圆。多少词臣争折桂，不知谁在郤诜先。
交情旧与中郎稔，今日题诗更及君。想见暮年多乐事，佳儿佳婿总能文。
对周尚有六十日，举足已能三五移。世路只今巇险甚，须教步步著平夷。
老谢儒冠服草莱，残经重抱到燕台。只愁错认文园病，特觊金茎赐露来。
可怪仙翁亦世情，珊瑚还许致殷勤。波神不是赵佗客，即是前身石季伦。
平时漫诧跳梁去，末势宁逃死弃如。但遣鲸鲵绝吞噬，茫洋春泽尽嘉鱼。
黄云白日暗寒原，鸿雁无声度塞垣。自古客行愁道远，纷纷薄木锁侯门。
灵椿彫落已多时，犹记当年涧壑姿。昨夜梦中真想见，分明月影过南枝。
一梦章江已十年，故人重见想皤然。祇应两岸当时柳，能到春来尚可怜。
西风木落九江秋，黄鹤矶头是旧游。忆得向年风雨里，青山无数逐归舟。
阅世竟为蜗角事，不妨闲作虎头痴。平生笔语难传处，独许灵源大士知。
薄薄红绡映雪肤，玉纤时把髻鬟梳。风流得似贞期子，添个芭蕉画作图。
道傍甲第是谁家，金帐羊羔兴正赊。棘寺郎官清透骨，自敲冰片煮春茶。
食饮从来戒失时，衣裘亦复要随宜。老人最索调停处，正在初寒与半饥。
孤亭风雨长苍苔，山似飞凰拥翠来。世事寻常归荷锸，不妨潦倒日衔杯。
水竹苍苍闭草庐，夕阳闻道客停车。多情正好留名字，归见芭蕉不见书。
纵赏梅园彼一时，枝头往往挂参旗。可怜铁汉今衰飒，榾柮炉边自锻诗。
灵光拈得贯长虚，二酉何劳万卷书。不着字时文已露，大千春色满庭除。
翠馆红楼白石桥，高花低柳自飘飖。画阑几处无人到，多少春光暗里销。
少小班门学斲时，挥斤一解便称奇。而今搆得凌烟就，老大逢人说匠师。
他日山行不唤船，浪花如雪北风颠。而今已苦山行热，却办鸱夷饷长年。
夜雪茅檐积渐高，傍林时听折危梢。南山石上双松树，莫更动摇仙鹤巢。
太常墨竹似彭城，又到江南屈处诚。可是昆山能种玉，一枝初老一枝荣。
山中团扇织朱藤，小把还夸入手轻。见说高斋蚊嘴赤，夜深来扑老先生。
小试屠龙技已成，遗踪千载詟英灵。舳舻不骇风波恶，烟雨时闻草木腥。
鹿疑郑相终难辨，蝶化庄生讵可知。假使如今不是梦，能长于梦几多时。
昔年尝臂海东鹘，醉客高飞铁马群。今日见君题壁处，自怜曾是旧将军。
才晴便是看花时，夜雨何堪带雪吹。春色更𢬵过数日，三分馀一尚堪追。
屡在仙游亭上醉，仙游洞里杳无人。他时鸣鹤归沧海，同看蓬莱岛上春。
茅舍生苔费梦思，竹炉烹雪复何时。北山怕有移文在，谨勿便令猿鹤知。
人物东南又一初，甲田气运恰相符。王通今日经重续，关朗当年筮不诬。
老去法光不足惊，婴寻世事或能精。眼花头白终无用，卧看纱窗晓日明。
曾随正德年中驾，亲见昭阳殿里花。燕赵悲歌何处觅，旅魂飘泊楚天涯。
席饯珠江弄晚霞，何人天外散飞花。妾魂未识长安道，君去天涯总未家。
近水相将发故枝，隔年犹自飏垂丝。江南消息君知否，正是鹅黄未著时。
菊花偏作道家妆，开遍重岩与断冈。醉后折来簪短鬓，老夫翻学少年狂。
洞房深锁老双成，门径幽修石沼清。万紫千红秋已尽，眼中黄菊最分明。
世间多少能诗客，谁是无愁得睡人。自我夜来霜月下，到头吟魄始终身。
韶阳一曲有谁知，拍手相逢笑几时。偶向悦亭杉外立，元来传在最高枝。
纷纷红紫战春场，叵奈东风掠阵狂。谁道青皇不解事，故将后劲属花王。
听雨篷窗夜不眠，焚香剪烛共谈玄。因君忽忆修文者，回首当时一泫然。
谁使鸣禽自在啼，感春端似惜芳时。一枝暂寄休饶舌，静处须防挟弹儿。
秃巾髽髻老扶车，茹痛含辛说乱华。赖有乡人聊刷耻，魏公元是鲁东家。
谁写芙蓉望俨然，清香虽未态殊妍。真花开落才三日，一纸长存定百年。
眉目棱棱有古风，却疑曾作钓鱼翁。一竿明月空抛掷，谁道烟波无处穷。
我家老圃金芍药，独立岁晚凌霜风。新图赠君为君寿，白头相对即苍松。
争先报国耻非夫，过后论功失故吾。志士斗量贤士少，赤松游处智名无。
霜林枫叶动秋山，谁道呦呦物性闲。同类呼群更媒祸，世间何处不黄间。
桥边宛宛双柳株，贾客蹀𨇾千金驹。停鞭半醉道春好，笑入胡姬旧酒垆。
吾道从来没正偏，就中达者便为先。花前一笑即回首，此去西川路八千。
不辞𫛸鴂妒年芳，但惜流尘暗烛房。昨夜西池凉露满，桂花吹断月中香。
幽怀赋好欧公赏，实录文高黄子称。复性一书几有道，千年真可续韩灯。
量力动时无悔吝，随宜乐处省营为。须求骐骥方乘马，亦恐终身无马骑。
滥食大官三十载，济人馑岁一毫无。园畦过雨青青茂，但爱时和似画图。
吴兴邑治孰为优，少府才华不易求。独柰别君成企伫，王河残涨晚悠悠。
人说昆仑多美玉，世传沧海有明珠。世传人说恐无据，今我家藏乃不虚。
玉禾久饫出天闲，引看时常占舞班。四十年来太平日，属车无数剑中山。
腊祭精严古院幽，邻房不敢对茶瓯。何时芒履扶筇竹，度岭相寻溪岸头。
人道渠阳尔崄艰，崄艰在彼我何关。却从楚泽宽平后，彫尽从前镜里颜。
八年帷幄竟何为，更赐南园宠退师。堪笑当时王学士，功名未有便吟诗。
空斋寒夜雨声声，细读君诗欲四更。十载悲欢灯影里，同游风景最关情。
诗里无悰久自知，意来聊复寄于斯。要知风节高多少，万事如今总似诗。
香火馀金月十千，指呼巫觋示威权。如何报得君王赐，沥酒慇勤祝万年。
童冠论交五十春，巷南巷北日相亲。年来颇恨俱衰病，欲候平安却问人。
暂寄行踪野水𣸣，雪霜毛羽夐超群。他时高展凌霄翮，万里扶摇掣海云。
天外晴山色不移，苑边衰柳驻游丝。沙平细履无人见，恰似青春二月时。
爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
遗臭千秋信不磨，当年意气奈君何。长沙老獠虽流落，身后声名得自多。
一节三湘两载留，高怀宁羡子公谋。由来奇士为时用，未信林泉得久游。
春尽枝头始见花，风流何处委黄沙。寻常百姓今犹少，飞入清寒古佛家。
久读仙经学养形，未容便应少微星。一枝新锻金雅觜，更向名山𣃁茯苓。
珍重伊人识远图，满庭栽竹更栽梧。他年竹实梧桐老，应为明时养凤雏。
何处深栖役梦频，青城抛却数溪云。如今老大归难得，祇写情怀远送君。
风回玉宇箫声远，日下琼林佩影闲。待得年光遍天下，始教春色到人间。
促膝寒窗淡话时，告休说是与论非。须知世路风波恶，百匝千重设祸机。
南轩隐约夜声微，独咏齐梁绮靡诗。鬼火对山青焰短，依稀忆得独眠时。
山人老作灌园翁，手插疏篱玉满丛。莫道看花容易得，长年多雨更兼风。
寒云冉冉抱幽姿，满壑琮琤韵更奇。砺齿前来还洗耳，出山须记在山时。
石先戏作忍酸相，未信从来尝醋难。头毛鬅鬙面白皱，老夫笑作婴儿看。
先公留得宋时村，乔木家家影在门。一水曲从江口入，人言风景似湘沅。
槽厂佣舂惯躲跟，点头顽石要相烦。本来解道原无物，却羡人添壁上痕。
倩谁传语主林神，莫以时宜斗斩新。只是旧时黄面老，而今现作紫金身。
读圣贤书学圣贤，圣贤事业孝为先。欲行孝道谈何易，且使终身守墓前。
蟹汤兔盏斗旗枪，风雨山中枕簟凉。学道穷年何所得，只工扫地与焚香。
宝岐麦色黄云重，御苑榴花丹焰深。已显丰年资帝力，更凭佳节悦天心。
不知甲子定何年，题满柴桑日醉眠。意不在言君解否，壁间琴本是无弦。
草暖苹香月上迟，白鹇黄鹤往来时。云山隔断一千里，日日相过人不知。
稚子满林春笋生，残花老境尚多情。潇洒封侯真有自，奇姿未让惑阳城。
咄哉捏怪老狐狸，披起金毛狮子皮。弄尽任从天外去，尾巴败露已多时。
将军舍下雀罗宽，骠骑营前万马攒。冷暖不随时俗变，古今惟有一任安。
郊原秋老湛无风，孤坐危亭夕照中。刈熟人归荷肩重，嘻嘻笑语话年丰。
入梦生香酒力微，不须金鸭袅孤馡。为嫌淡白非真色，故著仙家紫道衣。
一自衰翁惹世哗，川原锦树敛红霞。关门不倩烟霞锁，却向春风怨物华。
涧畔累累甃石斑，无泉休讶涧空闲。请君过雨时来看，嫩绿柔红流出山。
山风吹日昼阴阴，几见松花落远林。总使棋枰能换世，仙人那得有机心。
时来公等共弹冠，直北浮云万里看。莫笑故人生事少，五湖随处有渔竿。
微官似有不如无，老去因循负壮图。但得诛茅三亩宅，世缘端欲付轩渠。
山中何事苦相思，共是寒风君最饥。钵底分将山味苦，几年尝尽自应知。
夜长布被梦还醒，五十年前十二龄。今日几人共携手，不禁合眼见平生。
山静莺啼春事深，意行到处若为情。休言柳絮全轻薄，半是东风不老成。
集贤学士鬓双皤，少日轩车意气多。有口惟称老聃语，向人不晓缺壶歌。
沙场尺箠致羌浑，玉陛朝趋雨露恩。自笑百年家凤阙，一生肠断国西门。
人生浮脆若菰蒲，四十年前此丈夫。拟向西湖酹孤魄，想应风月易招呼。
夜永翻愁玉漏催，梦魂无计入泉台。丈夫泪向闺中尽，惭愧当年学道来。
双凫海上果谁仙，伫看飞腾上九天。为问南迁邹吏目，几时归去玉皇前。
北辰咫尺玉龙眠，粉碎虚空雪万年。华表不惊辽海鹤，崆峒只对藐姑仙。
玉烛初调大历年，先生偶脱万兵前。谁教早献千金赋，可得看囊更有钱。
旄头两度茀钩陈，黄色频年斗孟春。长历春秋两高阁，东南填淤正肥民。
四十年前前进士，三千里外外官人。手提邦宪平冤抑，敢不公心报大钧。
昔者高亭石佛山，只今烟暝鸟声闲。千年白鹤归何处，惟有文章落世间。
箕敛陈逋不问年，里胥促迫政骚然。关讥在野重为阱，敢望公家不税廛。
谋国吁筹开布泉，涓涓滴滴涴眉然。明农若为匡时策，自把犁锄望有年。
日日言归真得归，迎门儿女笑牵衣。宅边犹有旧时柳，漫向世人言昨非。
老来官况两俱无，惟有诗情寄酒壶。记取碧澜堂上语，衣冠早挂亦良图。
萧萧华发被恩荣，圣主于今重老成。只恐东山眠未得，蒲轮非久又相迎。
甲马居庸日日还，黄花一望白羊间。何年绣斧曾三疏，百拜回銮独闭关。
流转年光桥下水，翻腾时态岭头云。溪翁道号奇聋子，除却松风百不闻。
十六天魔按舞时，宝妆缨络斗腰肢。就中新有承恩者，不敢分明问是谁。
任取丹青与画师，虬髯燕颔世间知。肯将三尺芙蓉剑，空作并州游侠儿。
十二仙人控紫鸾，顶门一去不曾还。当时鸡犬升天尽，只有浮云住世间。
长枕三郎作颂时，桂宫兰殿重含思。宁哥可是知人意，小院梨花玉笛吹。
雪拥柴扉独坐时，寒林寸寸折琼枝。晓来顿失青山色，开尽梅花总不知。
三春不识桃李面，四月无莺但老鸦。谁料浮休痴处士，下车先看牡丹花。
腊雪连朝冷气严，喜闻宜麦更宜蚕。老夫正为苍生幸，冻死穷庐分亦甘。
夏日初长最泥人，半瓯擎到强沾唇。年来守净诚何意，蔬笋无多引箸频。
为怜清浅爱潺湲，一日三回到水边。若道归仁滩更好，主人何故别三年。
茉莉开时香满枝，钿花狼籍玉参差。茗杯初歇香烟烬，此味黄昏我独知。
訾洲风物柳州文，开□□□□梦魂。老去一尊酬望眼，淡烟衰草莽连村。
对门三日罢晨炊，无处佣身老画师。安得化山为饭颗，大家鼓腹太平时。
三江会合水交流，拥抱岚光送客舟。只与寄诗身不到，老人可是负江楼。
楚塞馀春听渐稀，断猿今夕让沾衣。云埋老树空山里，髣髴千声一度飞。
老去归来卧白云，诛茆端欲植苍筠。岁寒倚雪当论世，子有千竿合为分。
东汉云台迹已休，万年风节在羊裘。西来定是桐江水，不与漳河一处流。
磊磊长蒲穿巨鱼，蟹螯如臂米如珠。端怜不死与饱饭，一噫真成戏老夫。
散发时惊松露浣，泥满芒鞋月中浣。问侬何意好登临，秋色撩人不暇懒。
北门西掖傍丹墀，此正坡仙得意时。不是惠州饭难吃，如何去做和陶诗。
千树梅花斫半无，有人更欲涸西湖。曾思慎勿近前日，不看老彭观井图。
策杖南来寄雪堂，眼看花絮老风光。主人今是天涯客，明日孤帆下渺茫。
南海江山郁所怀，今晨何喜夙容开。一千里外行人报，二十年前知己来。
当年曾任青春客，今日重来白雪翁。今日当年已一世，几多兴替在其中。
最忆庐陵老炼师，酒酣挥笔写南枝。春风开尽江头树，不见扁舟载月时。
横斜清浅暗香动，时把心情百样摹。忽忆西湖林处士，此风应笑古来无。
忽忆芳时频酩酊，却寻醉处重裴回。杏花结子春深后，谁解多情又独来。
三年为倅兴何长，归计应多事少忙。又见秋风霜裛树，满山椒熟水云香。
飞楼百尺面巑岏，万顷溪光带郭寒。宵寐正求良弼梦，云山聊得暂时看。
归卧东山聊引年，始知傲吏已成仙。乘槎若遇浮丘子，定好相携蹑紫烟。
灵龙夜吠千年木，丹鼎光腾九转砂。鹤驭云𫐌竟何许，岩前老尽碧桃花。
万里将雏西北飞，江淮倒景弄差池。云天空阔稻粱少，却羡鹪鹩巢一枝。
愁闻平子赋归田，半刺翱翔亦可怜。老病束书黄犊角，不烦重数好文年。
来往憧憧急欲飞，此关参透古来稀。老夫今日出关去，却是罢参真欲归。
瓮底寒蔬冬作菹，春来把酒必时须。庾郎鲑菜二十七，还得何郎下箸无。
凄音怨乱不成歌，纵使重来奈老何。泪眼无穷似梅雨，一番匀了一番多。
三年宪府同怀抱，此日离亭惜解携。回首建溪溪上路，春山随处鹧鸪啼。
千骑东来紫电生，西风吹雪满胡缨。将军且莫千恩泽，闻道单于未罢兵。
毛羽人将鹤品流，斜阳高处自迟留。人言杀尔三年旱，应是巢成更不忧。
区区边朔有何成，三失流年只自惊。无一事来头尚白，白人头处岂堪行。
三天境象验人间，不在江湖不在山。大约颇同随报应，耳根清静道心闲。
风采才看耸柏台，如何又遣赋归来。晚年造物多颠倒，雷发原来是祸胎。
忆年童稚发如鸦，稍稍东陵学种瓜。今日肯嗟头似雪，江门三亩但蓖麻。
瑶肝玉肺渥洼驹，玄圃昆仑是坦途。暂蹶霜蹄未为失，三年奋迅碧云衢。
百年礼乐卯金刀，忍把鸿名冠伪朝。树上一声休也曲，路人犹自怨鸱枭。
能办人间大有年，九渊谁遣抱珠眠。等闲莫似隆中起，雨得西南蕞尔天。
为觅梢头一点酸，缥枝红萼谩阑干。东君已误当时约，犹敛幽芳待岁寒。
清兴都生眺望间，放舟溪上又空还。道人笔底天机熟，尽把云山变雪山。
晓鉴霜毛乱欲飘，感衰怀壮两无聊。渊明雅思真高世，也解嘲人插素标。
秋云漠漠树离离，孤馆俄惊雨后时。明日风帆江上路，看山应起故园思。
翰墨周旋二十春，暮年卜宅遂为邻。永新门外双松树，无复相携踏月人。
不见睡翁恰六年，郭文山下正鸣弦。欲求一句无因耳，且录旧诗殊恍然。
雪老当年曾入岭，真禅今日又思乡。孤帆隐隐曾唯我，月照夜涛空渺茫。
与君前后多迁谪，五度经过此路隅。笑问中庭老桐树，这回归去免来无。
杏红衫子半蒙尘，一盏孤灯伴此身。恰似梨花经雨后，可怜零落旧时春。
晴即飞尘雨即泥，乍教泥滑得行迟。贪看花处篮舆舞，静得句时流水知。
外家势重直言稀，京兆书陈蹈祸机。合浦老妻须莫怨，绝胜卧病死牛衣。
何事汉庭羞哙伍，竟于钟室起疑猜。腰间刀剑少年气，尚出淮阴跨下来。
才高未及贾生年，何事孤魂逐逝川。萤聚帐中人已去，鹤离台上月空圆。
由来秉节世无双，独守孤城死不降。何似知机早回首，免教流血满长江。
筑坛拜日恩虽重，蹑足封时虑已深。隆准早知同鸟喙，将军应起五湖心。
君今骑鹤上扬州，我是从军出陇头。何异济川河曲水，一时南北各分流。
花竹新栽费护持，来游莫折向阳枝。亦知转眼皆荒废，且让闲人乐一时。
欲过淮流此待期，玻璃亭下谩题诗。归程却值东风暖，正见轻红半吐时。
青春又送一年来，不道春霜两鬓催。春浅春深春自老，且将怀抱向春开。
暑渴消时酒半醒，自调冰水贮银瓶。夕阳又带梧桐影，过到窗间第二棂。
清朝贤网自恢恢，喜见覃恩到草莱。世俗功名何足数，卿家诗礼是梯媒。
少豪放出旅枯槎，归橐垂垂返海涯。叔子诸公自佳耳，关人心事只梅花。
去年一颗难钻核，今岁千林尽著花。老子有方能辟谷，纯将绛雪代丹砂。
大树千年饱雪霜，无论地久与天长。新枝早已凌霄汉，还为君王起柏梁。
松庵寂寂老僧闲，万壑千岩指顾间。笑杀孔门忧世客，西风尘土变朱颜。
垂垂白发下青山，七岁归来改旧颜。人却少年松却老，是非从此落人间。
日高睡起小窗明，飞絮游丝弄昼晴。忽忆金河年少梦，柳阴骑马听流莺。
白石尘消苦竹生，一枝秋色淡无情。幽居莫作芳菲看，晚露寒霜老更清。
自笑懒翁今转懒，柴门近午未开关。道经半卷翻三日，祇向檐前卧看山。
山僧不钓台下鱼，几年空寄台边坐。有时手把乾松枝，沿江乞得沙上火。
曹刘翰墨有家风，不学随时语更雄。莫似溪堂老居士，十年林下坐诗穷。
汳水秋风吹雁声，一时分省有更生。登高吊古中秋近，盖有危言答圣明。
快时一箭走飞篷，缓也委蛇碧玉中。迟速无心安乐法，从今不怕打头风。
邸报初闻见姓名，甘棠家世旧专城。伯鱼诗礼趋庭处，五马旌旗夹道迎。
闻道田家日夜愁，黄云白雪不全收。稻畦插遍青如染，满望今年倍有秋。
红妆翠盖晓参差，水面浮游有戏龟。谁道千年解巢叶，也知曳尾已多时。
徐州洪上月团团，浪打孤舟客影寒。料得人家今夕语，一年十二度相看。
九十四翁归道乡，孝廉花萼日相望。看君三世催身老，不是夸君大父行。
乐山仁者寂不动，面壁老胡机械深。艮背行庭无别义，佛心即是伏羲心。
娄江云色黯芊眠，知道王家玉不全。七尺并埋千卷去，的应天上胜顽仙。
玉笙声绝瑶池杳，桂殿风生几度寒。空使时人慕鸡犬，扫除槃鼎舐遗丹。
十月江南正苦寒，花开如雪雪成团。如今老尽咸平树，只写前身画里看。
花开只恐看来迟，及到愁如未看时。家在楚乡身在蜀，一年春色负归期。
三年朝露借恩光，剩种江梅作洞房。待得百年俱玉雪，冷官亦自有甘棠。
一别知心几许时，每因风月寄相思。定知诗骨秋来瘦，应似霜馀翠竹枝。
瘴海归来话旧游，低头长揖泪交流。伤心忍说来时事，半里盘滩万髑髅。
今年太岁火逢辛，火德炎炎照紫宸。眼看点虏遭天破，未必朝廷用一人。
愁闻万姓泣呼天，庐井烟沉海一连。亦恐尧仁忧未及，九年无水祸南边。
生来道义胜纷华，晚抱遗经学种瓜。犹有爱山心不厌，时时幽梦到烟霞。
长袖深藏批敕手，短筇斜倚作诗肩。有时极目愧辽汉，兴在孤鸿落照边。
童女三千别样装，蓬山殿脚曳云航。麻姑笑倚烛龙树，道是罗敷陌上桑。
鸟啼花笑煖纷纷，路入青云白石门。君到前头好看好，老僧或恐是茆君。
纷纷儿辈自名家，妙道从来岂有他。时以丹青写佛事，不妨柱史入流沙。
苍梧之峰云万盘，下控牂牁连百蛮。莫道蛮方非近地，日南南是汉关山。
古来同病总相怜，不似今人见眼前。且随浮俗贪趋世，肯料寒灰亦重燃。
谁道春风未发生，杞苗试摘已堪羹。莫将口腹为人累，竹瘦殊胜豕腹亨。
万卷诗书千古事，一灯窗火十年心。功名梦断身无用，闲补离骚学楚吟。
客舍青青柳色新，湿云如梦雨如尘。经年抱疾谁来问，萍梗何年是住身。
泉涌珊瑚浸碧池，葛洪丹炼已多时。几回清浅今犹在，酌水何如忆隐之。
柳外官桥出戍楼，和霜和月按梁州。吹时莫近孤山下，千树梅花不识愁。
灯影昏昏枕半攲，此清原自少人知。水声到夜浑如雨，睡思过于听雨时。
雪里相逢笑一场，淡妆不爱爱浓妆。时人只羡朱颜好，不道春风减却香。
乘桴何计去浮家，学舞空馀短袖嗟。自笑缤纷兰佩老，欲将心迹问重华。
层层楼榭枕松关，每到花时独不闲。酒榼茶樽人去后，窗前一幅米家山。
古洞深中别是春，烟霞为侣石为邻。桃花流水溪桥路，恐有秦时避世人。
笋茁桐敷又一时，想君日日有新诗。诗成寄我何其晚，要与羊何共和之。
编茅为屋竹为椽，屋上青山屋下泉。半掩柴门人不见，老牛将犊伴篱眠。
绯袍牙带鞠躬迎，认得风骚旧长卿。莫似江南韩老子，教他炷艾待门生。
又看庭草换年华，最忆痴儿未到家。白发倚门望春信，好风开遍杏桃花。
乡闾敬老意常勤，一味甘鲜必见分。大胾在前无箸食，始知富贵本浮云。
眼中华屋记生存，旧事无人可共论。老树婆娑三百尺，青衫还见读书孙。
铁作桥梁云作盖，石成楼观水成帘。归时猿鹤烦传语，记取前回白玉蟾。
汉祖东征屈未伸，荥阳失律纪生焚。当时天下方龙战，谁为将军作诔文。
煌煌火树照金门，不倩韩郎为染根。御苑春光长不老，好花开到木香盆。
三三五五斗轻盈，素手谶腰仔细评。某月日时刚十六，女儿亲口说年庚。
怒雷送雨五更残，文石花藤探借寒。腥秽百年须一洗，五云深处是长安。
飞琼乘月下瑶台，老眼惊窥一笑开。冰雪定嫌诗酒污，不应更待白衣来。
睡乡元自醉乡分，醉兴深时睡兴深。六十七回春又过，茅柴不管注倭金。
仙娇溪畔戏莲时，水作菱花霓作脂。吹断玉箫人不见，青青洲渚蹙娥眉。
拜赐通班近玉墀，小臣今日睹朝仪。雪花飞在蓝袍上，洁白其身正此时。
杏梢如怯晓寒轻，相对无言却有情。忆得上都春睡足，隔墙时听卖花声。
晚霭沈山月隐林，终朝好学仲长瘖。忍将老易供书画，更与何人得断金。
画桥人静度杨花，山果溪鱼卖酒家。淡淡轻烟绿阴浅，一年春色到桑麻。
湖山杳渺不可状，登览幽求无所遗。高僧伴吟足清览，见尽白莲开落时。
平生学道竟何知，不觉垂垂两鬓丝。六义赖公多比兴，一言犹足慰朝饥。
有恨无人可话心，闲吹柳絮度青林。偶然省著前年事，仰面听莺堕玉簪。
两重问答绝聱讹，赵老于中却勘婆。若不全身探虎穴，安能彻底验仙陀。
我老祇思还旧隐，君今更为卜新阡。馀生得此夫何欠，所欠归来一溘然。
和平心事春三月，淡泊生涯水一杯。老矣只馀归梦在，世间万事付心灰。
觉时常笑梦时讹，梦觉其闲争几何。聊尔藏身大槐国，闲看明月上南柯。
百两新迎碧汉车，半奁旧照古铜磨。蟾亏既望圆时数，鹊别经年恨处多。
达摩西来长子孙，不徒无诤且无言。后来鼻孔撩天汉，有眼何尝看世尊。
凤凰冈上闲原少，旧冢新坟次第排。黄壤岂能分贵贱，舆台将相一般埋。
燕中美酒不当钱，当垆胡姬多少年。春光不尽贵游乐，信马高楼杨柳边。
纵横南陌接东阡，妇饷夫耕望有年。前此丁黄饥欲死，今年米贱不论钱。
昔人识不过十字，富贵封侯渠自如。龟堂闭门万卷读，一字不肯供时须。
汝为神道合威灵，酒肉如何顺世情。小鬼判官都出院，禅门法令要分明。
年来书剑客长安，尘满青袍鬓雪寒。回首故园归未得，好山多在画中看。
秋浸具区天地寒，老崖垂脚怒龙蟠。仙人夜半骑龙去，木客潜窥古灶丹。
破除纲纪事虚空，可恨萧家一老翁。鱼烂土崩俱自取，不须侯景到江东。
秋草门前已没靴，更无人过野人家。离离疏竹时闻雨，淡淡轻烟不隔花。
楼上看山酒一卮，人间此乐岂儿知。秋风吹落霜前雁，寄得西来别后诗。
烟锁千峰紫翠层，隔溪幽鸟语相应。碧桃花谢玉芝老，不见神仙只见僧。
壮士西游遂不还，英雄千古笑燕丹。至今幽蓟秋风道，依旧萧萧易水寒。
茂林新幄翠重重，犹有残花掩映红。庭馆渐虚容散涉，时攀园果作狙公。
老病龙钟不自持，饱知藤杖可扶衰。明朝欲入天台去，试就高人乞一枝。
活世功多未易能，真心一点自堪凭。何须在处求仁术，圣训昭昭但有恒。
马首冲烟健鹘飞，南山如画隔蔷薇。十年宝剑屠儿笑，猎得黄羊间道归。
悲歌当哭有馀悲，今夕同君醉始知。却倚胡床禁不得，一时双泪堕金卮。
老禅真与世相忘，十载惊涛溅石房。指似贞心人不解，断槎素壁白如霜。
凿井烧丹八百年，尘缘消尽果初圆。石床藓甃人安在，绿水团团一片天。
东南古县介江皋，西北神州倚斗杓。安得叶君传秘术，时飞双舄诣台朝。
牛头鹤弄漫虚传，未抵黄罴路刺天。曳杖徐行吾自乐，世间何地不平田。
搔首踌蹰泪满衣，东风浑不管相思。相思一树梨花发，立到黄昏月上时。
朔雪漫沙几白羝，胡风吹冻满毡衣。少卿驼马弥山谷，何似中郎一节归。
道南诗卷出湖西，恨失当年马上携。高枕何如一峰好，夕阳回首万山低。
雨外茅茨黄叶村，老农相语一灯昏。山深未识新官姓，但说无人夜打门。
病语无心复惜秦，护持白业五台宾。往时赤壁好风月，俱助两郎诗句新。
千官拥扈盛朝仪，谁念深宫进御时。保傅圣躬原不易，相臣勋业相臣知。
雪满秦京欲去迟，故人当路谩相知。平生多少惊人句，却向君前诵怨诗。
看看又年别年华，多在征途少在家。一种客怀清更苦，水村山涧见梅花。
烟山漠漠水漫漫，老柳知秋渡口寒。尽是西溪肠断处，凭君将与故人看。
高驾飙车过大瀛，神官报道褚三清。新裁鹅管银簧涩，一曲元云鼓未成。
扁舟北上任迟迟，身计升沉我自知。静掩篷窗聊饱睡，却怜分减好春时。
江东四月贡鲜鲥，正是含桃荐庙时。圣主遥知来建业，孝陵南望起遐思。
圣道洋洋陋百家，就其浅矣咏其涯。直须办取槎乘去，未许当年海若夸。
三十年来边宿兵，大农无计饱连营。元来有个浮盐策，南渡诸贤未讲明。
江上春风底事寒，主张火匮一雷鼾。不干酒力浓时困，自是人情熟处安。
泉心漱玉开心孔，山色挼蓝熨眼花。著手摩娑溪上石，他年来访汝为家。
乳燕将雏看学飞，绝胜对客麈频挥。绿阴翠幄闲中好，谁道春随红紫归。
江天买得总输君，我亦当年作记人。珍重平生一杯酒，又孤洲渚绿生春。
孤根何事在柴荆，苕水相逢眼便青。尽日问花花不语，穷途阮籍几时醒。
太玄准易装为旅，历气推详阳夏时。亲寡且从人事说，艮离山火去何之。
小字蝇头枉费辞，祗将田赋较公私。秋风江馆闻鸡起，不是青绫夜直时。
梅雪轩中雪煮茶，倚阑和雪看梅花。新年第一逢清赏，当作人间胜事夸。
学道先须不要瞋，瞋心未断道休论。诸佛常说瞋如火，烧却菩提种子根。
绿发寻春湖畔回，万松岭上一枝开。而今纵老霜根在，得见刘郎又独来。
酿蜜成花此似难，移根深恨老来看。丰肌弱骨须调护，可怕寒梢白露团。
东山零落古三丘，力薄那能抑得周。赖有阿连沾寸禄，我惭到老一来休。
悍吏登门横索钱，人家供给正忧煎。官粮预借三年后，军食尤居两税先。
亲旧相逢似隔时，从今无复念归期。莫同更写留连恨，只拟添成百首诗。
生民未有如夫子，好学皇泉最自强。功业当年虽坎𡒄，声名后世愈芬芳。
皇皇有若救头然，为计无聊只吁天。歼厥遗蝗须尺瑞，由来积玉兆丰年。
年年腊尾庆生申，共祝槐庭过万春。天使长生辅真主，人间不用说庄椿。
溪山雪夜本清奇，底事扁舟只凭归。谁识去来皆兴耳，归时更好似来时。
秋深木落草阑珊，遥望皖公独掩关。莫道高人能遁世，世间元亦有灊山。
诗屋中闲借隙光，老来犹苦未知方。羡君句法源头活，此意曾参到紫阳。
城郭千家一弹丸，蜀冈拥肿作蛇蟠。眼前不道无苍翠，偷得钟山隔水看。
世味明知可口难，到头终不换寒酸。直须袖却和羹手，何必贪居鼎鼐间。
入阁趋班最后时，崇元御史合弹之。如何进奉二十万，便逐台中乞索儿。
身如落叶复沾泥，借得人来作醉题。君渡暮潮应自念，来时东上落时西。
马上无端骨肉消，老来功业正寥寥。便须举白追年少，莫恨红妆不我饶。
幽居嬴得寸心宽，独酌花前也尽欢。醉后不知明月上，醒来惆怅共谁看。
西风吹满荻芦花，酿作霜寒啼乱鸦。买得钓船如屋里，只将秋水老南华。
勒马游乡乡思催，十年不上望乡台。明时愁负余双鬓，谁问陵阳三献来。
文章士海已多传，供奉班中须此贤。美化事多难讽诵，自宜松鹤伴长年。
一会灵山已七年，寸心如铁鼻辽天。无端归去思前事，话到柯消石也穿。
春花能得几时红，万树繁华转眼空。黄菊虽黄偏耐久，西风雅淡似东风。
梅径苔花长菉衣，仙翁跨鹤不曾归。五陵年少无聊赖，几阵风铃放鸽飞。
溪边闲坐眼慵开，波射长堤势欲摧。多少水禽文彩好，几番飞去又飞来。
是儿欲踞吾火上，自是从来被眼迷。只道近前贪炙热，不知流祸及然脐。
何处吹笳薄暮天，塞垣高鸟没狼烟。游人一听头堪白，苏武争禁十九年。
军书羽骑晓纷纷，兵起清河一日闻。多少衣冠尽涂地，凭高依约见妖氛。
老去胸中百事真，同游无复白头新。鹊从熟后频分食，鹿渐驯来不避人。
吾乡画手鹤山樵，鹤去山空不可招。真迹幸留王宰石，疏篁老树共萧萧。
秋来谁不负归田，炊玉尝新喜欲颠。乞我一年横短笛，太平有象是丰年。
避地归来景物迁，白烟凉草思凄然。摩挲为问庭前树，不见苍髯已十年。
合德来嫔帝甚欢，温柔乡里胜求仙。武皇虽被白云误，犹得垂衣到暮年。
独笑亭中独笑人，何年散发跨麒麟。秋风白遍郊东草，午夜空逢梦里身。
云压重崖午不开，石门烟雨护莓苔。分明记得秦时路，曾到仙源采药回。
柴门寂寂掩苍苔，小雨轻风香篆回。鸟雀惯将篮笋狎，无人知道宰官来。
浅白轻黄皆异态，还如妒宠各低垂。暖风一阵涂香烈，午酒醺酣嗅蕊时。
生儿古有孙征虏，嫁女今无王右军。借问琴书终一世，何如旗盖仰三分。
水叶雪花正可人，陌头客子剑生鳞。千年风致未尽歇，如此溪山有弃民。
谁云有分不关情，沦谪千年为底名。消得权儿羊浣布，诗中唯数玉溪生。
憔悴东还泣数奇，亲闱南国倚闾时。谁言敬仲操戈怯，剩有交游鲍叔知。
泛尽溪流数曲清，竹阴开处见新亭。山翁不会题牌意，犹守枯枝看道经。
留滞西山独可嗟，残春过尽始还家。落花纵有那堪醉，何况归时无落花。
老梅如对古衣冠，一点浮华了不干。横隔片烟宜画取，萧萧休待雨声寒。
投晓凭高雾满天，直疑和气酿丰年。殷勤北客还知否，不是南来有瘴烟。
将军官重执金吾，不比秦朝列大夫。王为锦衣归故里，遂令老树有称呼。
昌黎空作送春诗，只道门前柳絮飞。岂识一犁江上雨，春风于此大知非。
偏得春怜是柳条，腰支别作一般娇。微风不动渠犹舞，刚道东风转舞腰。
宝轴流传岁代深，购时不惜散黄金。长康好画应成癖，玄晏耽书亦苦淫。
罗浮归日执心丧，提奖全辜老法王。落节删枝成败种，不承当也却承当。
老至颠毛化练丝，应教汝辈出头时。试过驼岭扪灵秀，插笔丹霄待吐奇。
泉脉晴融太液池，内人初晓玉参差。东风认得农祥正，吹作丰年御制诗。
忽忽离家十五年，每怀桑梓独潸然。东风寒食南源路，洒饭空令忆墓田。
古柳参天鸣啄木，青芜覆地下鸣鸠。白头懒作留春计，睡起移时独倚楼。
朝寒布谷应时鸣，起向回廊独自行。残雪未消檐影寂，满庭幽草看春生。
静无动有只狂夫，龙马乾坤各负图。满眼梨云今几树，老禅刚道有还无。
花时追赏夜将朝，花过痴眠日尽高。又与山禽争口腹，执竿挟弹守樱桃。
陈村果木多龙眼，一一花头饱露华。翁欲酒香还有法，春时兼与荔支花。
苏武丐奴十九年，相思知在海云边。上林鸿雁衔尺素，寄汝秋风玉塞前。
若无若有晚潇潇，一榻余香篆字烧。怕忆忧欢十年事，祇今切莫到芭蕉。
栖老云中碧玉岩，经春犹自托松杉。人间未必能知此，遮莫临风寄素缄。
七泽兰芳千里春，潇湘花落石磷磷。有时浪白微风起，坐钓藤阴不见人。
忠臣死去去成仙，住在方壶大洞天。此境移来落尘世，也留遗迹伴千年。
梦觉哦诗醉后眠，春来秋去总茫然。山中历日从来少，欲倩何人记岁年。
西窗睡觉日方曛，坐见青山起暮云。剩得少年狂易在，向人犹自说刘殷。
扇子峡中有隐士，清江一曲照柴荆。当时船急失一见，至今空忆暮猿声。
仙方上品夸灵种，忽怪灵芝拆紫苞。玉泽返婴看验术，少微山是小三茅。
今朝移步野云端，幸得新诗读夜阑。识破中间真隐诀，月明风雪道休寒。
人生老去自多忧，索索逢春却似秋。过尽百花初不省，何须风雨更添愁。
蝇利蜗名是债缘，便须还了听于天。欠多欠少休贪债，必待丰高又不然。
仙子云中驾鹤归，翩翩雾佩晓风吹。玉肌轻染燕脂色，恰似罗浮夜醉时。
越中海影接山光，更著招提著色妆。珍重道人多雅致，尽收清气入诗囊。
霜中老柏无时事，岩下孤云自岁寒。西院木鱼东院鼓，冬窝客子正浓鼾。
江绕珠林数十家，水东花映水西霞。乱来白酒应难得，快数青钱不道赊。
北窗终日对竹坐，老却参军不入城。秋径山风多落叶，隔林疑是马蹄声。
日亲黄卷坐忘疲，夜拨寒炉卧更迟。淡淡生涯随分足，诸孙同唱老夫诗。
过烟披雨见蒙茸，平野高原望不穷。同是一般春色里，年年各自领东风。
前朝孤冢已多年，望帝何心托杜鹃。石马长嘶风雨夜，松花如雪满山田。
八尺湘帘日夜垂，沉香烧尽理娥眉。世人不复怜颜色，欲乞黄金赂画师。
一自柏台为御史，二年辜负两京春。岘亭今日颠狂醉，舞引红娘乱打人。
生涯未足怕征科，一日园林几度过。股倦不嫌花粉重，年年只爱子孙多。
层崖一道写潺湲，知是清流旧日关。独树遥天挂霞色，尚疑飞将挟俘还。
汉节荧煌直北驰，皇家卜世万年期。东京盛德符高祖，说与中原父老知。
山村处处采新茶，一道春流绕几家。石径行来微有迹，不知满地是松花。
人间岁月如江波，欢乐苦少哀情多。千曲箜篌弹不尽，公无渡河公渡河。
山中酒熟住山中，早晚羊何诣谢公。莫道白云终日在，及看秋色向丹枫。
青鸾飞入合欢宫，紫凤衔花出禁中。可怜今夜千门里，银汉星回一道通。
墨本流传四十秋，不堪重省少年游。山堂雪后摩挲处，赢得寒花照白头。
东窗便种千竿竹，准拟清风六月凉。传语报恩圭长老，相烦去作竹街坊。
晋祚安危只此行，坦之何必苦忧惊。谢公合定寰区在，争遣当时事得成。
陈恬老作中州客，少室晓猿声念群。通籍金闺成底事，看取九原冥漠君。
花分枝北与枝南，向背横斜有许般。何待支郎强描邈，开时便作谢时看。
野外相逢一笑新，十年峰顶卧云人。却将南楚登山脚，去踏东华没马尘。
殿础氤氲紫气生，石泉漉漉似流行。山蒸海涌薰风节，万物依时得遂亨。
野寺梅开千树花，风飘香雪点袈裟。自怜清赏难消受，偏到开时不在家。
葭苇延缘舞翠旌，白头吹浪又相迎。攀辕亦作留行计，莫道冯夷不世情。
地老天荒亘古今，桑田沧海几浮沉。千年井水无风浪，犹是斯人守义心。
远俗只凭淫祀切，多年平子固悠悠。江烟日午无箫鼓，直到如今咏四愁。
山藓几重生草履，涧泉长自满铜瓶。时将如意敲眠虎，遣向林间坐听经。
鸟啼花发柳含烟，掷却风光忆少年。更上高楼望江水，故乡何处一归船。
道人足迹扫尘寰，坐看筇枝上藓斑。豢得箨龙千尺就，却教行水绕空山。
朝日残莺伴妾啼，开帘只见草萋萋。庭前时有东风入，杨柳千条尽向西。
司马丞相昔登庸，诏用元老超群公。杨绾当朝天下喜，断碑零落卧秋风。
与公同是洛阳客，今日论年皆作翁。一见此花知有感，衰颜不似旧时红。
云幕无波斗柄移，鹊慵乌慢得桥迟。若教精卫填河汉，一水还应有尽时。
从来人说水晶宫，投老方能到眼中。未必吾生便休去，溪山隐去再相同。
直节亭亭屹不流，冲然襟度更休休。世间多少难平事，可惜先生不少留。
三年不饮虎溪水，一笑来尝鹰爪芽。岑寂仲堪谈易地，祇馀苍藓藉残花。
筑得幽居典却衣，土床茶灶厂荆扉。白云自许时来去，不放红尘一点飞。
道傍举首揖髯陈，领得秋塘句法新。归饭客楼随取别，隔桥相见两诗人。
袖手垂鞭出帝闉，万花栏马舞新春。是时也有青油伞，天上归来雪满身。
杨柳垂垂曲永滨，骊车日日送征尘。春来莫怪枝条少，无限临岐折赠人。
谏官一字照天涯，南海年年问钓沙。沧波不与黄门信，笑杀龙钟百姓家。
人间跌宕简斋老，天下风流月桂花。一壶不觉丛边尽，暮雨霏霏欲湿鸦。
孙郎虎踞大江东，曹氏威逾汉室雄。后主不才诸葛死，三年章武命何穷。
衮斧留心汉晋闲，岂期谷隐避名难。一人有半随秦去，不得相离释道安。
年来因甚可吟诗，桃李无言莺有辞。啼到黄昏犹自啼，奈何人老又春归。
忘思忘虑意闲闲，莫道风尘老客颜。独往独来无一事，垂鞭马首看西山。
灵夏城边沙草春，贺兰山下少行人。神鎗火炮兼天起，河套年年靖虏尘。
湖乡岁晚倚兰桡，山背阴阴雪未消。闲向官桥时问信，春光先露早梅梢。
一雨欢声已沸传，更观佳句倍欣然。一时果遂为霖望，会见重书大有年。
