缟袂珠襦白玉冠，含凄无语怯春寒。东风不为多情惜，无数残钿趁马鞍。
爱战将军未白头，寸心犹自不忘忧。华夷百岁兴亡事，一夜同君说蔡州。
恼乱诗情庾子山，馋涎浑似未朝餐。张颐一饱非难办，争得君家伏火丹。
莫讶征西旧司马，平生山水爱幽探。白头匡济成何事，回首东山已自惭。
君王偏爱广寒游，霓羽声喧桂影幽。醉把玉鞭空外指，彩云中夜度扬州。
莎鸡知时已入户，庭草多情犹映阶。何妨拥褐坐阅世，著书不用如齐谐。
新裁犊鼻似相如，祇合临池兴有馀。年少莫谈惊座事，几人能爱撮襟书。
路入千峰望转迷，每凭风力见高低。仙牛别有藏身处，岂恋寒岩异草栖。
石壁虚涵云气深，水帘簌簌堕璆琳。客来但爱幽栖好，谁识岑公万古心。
远韵会须真迈往，高怀那用太分明。病夫阅世盖多矣，说病由来非妄情。
须知荷叶避花开，长令清风拂座来。寄语秋风同爱惜，莫教玉露减红腮。
已爱云山信脚行，撩人诗句更增情。直须吏部寻盟日，急遣双鱼一寄声。
南国相知音信疏，暮云春树渺愁予。东风解办含情句，代作长江双鲤鱼。
止竟闲人不爱闲，只偷无事闭柴关。轰霆搅破蛟龙窟，也被狂风卷出山。
自庇槐阴影更重，悠飏午梦半醒中。已看新绿看浓绿，不爱深红爱浅红。
咫尺仙凡路遂分，悲君犹自恋人群。待予九转丹成后，未度他人首度君。
步寻芳草坐班荆，照眼林泉动客情。安得长年专一壑，北窗高卧更何营。
四灵殁后谁知己，惟有清香满旧枝。头白山僧犹爱客，为曾亲见老师时。
泪满罗纨赋未成，佳人永暮不胜情。可怜今日江郎笔，不画蛾眉花不生。
怪雨盲风卷却春，傍栏萧瑟只青筠。引雏燕子朝来去，回首多情语更频。
夜夜秋风帐外惊，黄河东去带悲声。无情只有西流水，下陇何因诉不平。
穿桥迸竹不依行，恐碍行人被损伤。我去自惭遗爱少，不教君得似甘棠。
山自南来崇地位，水从东去泳江流。徘徊四顾情何限，直欲于中构小楼。
客馆萧条动客情，飞萤个个傍窗明。楼头鼓角风吹断，漏下银壶第一声。
十日山寒雨不休，仆其痡矣得无愁。老夫自爱归程好，肯为春泥怨鹁鸠。
陈迹都来俯仰间，空堂遗像已斓斑。白云谁道无情剧，犹向山前自往还。
暮色苍然上野台，废塘尚有数荷开。望中爱杀城南柳，只怕霜风一夜来。
识公政事在恺悌，接物情文惟至诚。天台两岁士民说，要雨雨来晴便晴。
苦爱滩声夜不眠，水禽催起欲归田。村村车水乘春涨，妇子殷勤袯襫前。
溪上鸳鸯避画船，船中妓女列婵娟。使君爱日留连客，同醉江家旧宅边。
路回秾绿屡低盖，风定落红时点衣。行李驰驱无暇日，客情乡思两依依。
楚望风烟倚绣楹，使君静治有高情。袛应襦裤新翻曲，压倒当年寡和声。
粉翼琼须似剪裁，飞飞自远逐香来。花间得意情多恨，应笑王孙𣨼酒杯。
秦关老月几亏盈，长照诗人白发明。一死一生沤起灭，未应于此见交情。
我爱美人云谷丛，玉颜绰约冠芙蓉。安得金波洗暑气，草筵先荐一溪风。
里社婆婆五六年，戍瓜催促上舲船。官情得似交情好，去意其如别意牵。
海阔淮深万里通，吟情浩荡逐春风。却寻斗水龙湫住，裁剪云烟字字工。
怅情琼蕊弄春冰，寒悄轩窗日数凭。百结回肠魂缥缈，充箱漫贵剡溪藤。
甬东羁旅情何托，江北苍芒恨不收。静夜橹声来枕上，犹疑身在木兰舟。
相如若是薄情人，那得椒房买赋金。故剑尚求人岂弃，文君莫动白头吟。
不愁浓腻占恩波，虢国夫人马上蛾。无端太液池边水，惹得闲情解语多。
天竺山中秋讲散，露蛩烟雁动乡情。五株松下梁朝寺，归听罗浮古磬声。
邻家乞巧候天孙，月转参横不掩门。拙癖病来逾自爱，卧陪孤影度黄昏。
花落花开蝶自忙，琴闲书札日偏长。我来不为看桃李，只爱幽兰静更香。
菡萏花开照绿波，香红影里浴𫛤鹅。飞鸣来去随情性，不向平原畏网罗。
荣华恩爱弃成唾，戒定真如和作香。今古虽殊同一法，瞿昙抛却转轮王。
山外情知更有山，几多突兀共巑岏。一从梦到天坛后，转觉丘陵不足看。
恋树栖禽暖不飞，不如弓缴有危机。季鹰若悟莼鲈好，应悔江东不蚤归。
几多亲爱在人间，上彻霞梯会却还。须是蓬瀛长买得，一家同占作家山。
读易茅斋夏日长，琅玕绕屋拟潇湘。山风一夜吹疏雨，共爱西窗五月凉。
只爱湖光似镜平，那知汹涌作潮鸣。直疑身在江船上，夜半更闻风雨声。
寂寂虚堂春草深，百花开遍语幽禽。木人不是无情者，遗像依稀昨日心。
皂盖朱轓练水滨，春生秋杀总精神。须知爱士何曾泛，屈指应无第二人。
杮叶书馀日未斜，东风犹自恋窗纱。闲来隐几添慵困，满眼清香柚子花。
胸怀平日窗八达，伎俩只今龟六藏。唯有闲情如老菊，寒花自信晚能香。
耿耿江湖意不忘，频年草疏奏明光。行台夏日看时物，最爱葵花向太阳。
寒来尘绪不关情，吟对青灯过二更。落叶满庭风满树，小窗无处著秋声。
客中情况少人知，正值钟声约束时。清坐更无人共话，挑灯来看菊潭诗。
春暖秋凉自不难，梅花何爱雪边看。自知不及尧夫老，今日梁塘是大寒。
过华逾河势北倾，何人来此葬荆卿。千金匕首安知在，易水寒来尚有情。
端明遗爱在南台，百万乔松手自栽。欲唤清风满江左，峥嵘头角且安排。
路傍埋骨蒿草合，壁上题诗尘藓生。马死七年犹怅望，自知无乃太多情。
紫陌春风万物荣，王孙驻马最多情。金丸不肯轻弹射，却听黄郦隔叶鸣。
蜂黄蝶粉总关情，谁复章台忆小名。最是不禁憔悴处，日高风定一声莺。
新生白额眼光摇，肯向南山恋旧巢。背踏西风行一转，人惊不过虎溪桥。
昨夜灯花旦鹊声，不知有意与无情。丁宁稚子应门去，今日人来好出迎。
华阳山相遗巾法，蜀国乌纱学制成。公厌貂裘今已久，定知野服称高情。
光武初从血战回，故人长短尚论材。中霄若起唐虞兴，未必先生恋钓台。
白云长护碧崆峒，石上忘情坐两翁。看到沧桑今几变，不知人世有夔龙。
猬皮拖尽塞垣烟，每对柔情也自怜。多病赖君扶策在，不妨重理勒燕然。
五峰列翠俨如屏，御爱知非浪得名。行客勿轻加诮咏，播迁岂是不关情。
空中生业寄鱼蓑，云是亲情水是家。便有踪由无处觅，春风岸岸野桃花。
自有池荷作扇摇，不关风动爱芭蕉。只怜直上抽红蕊，似我丹心向本朝。
凤钗鸾镜久生尘，三月胡天不识春。寄语女郎须爱惜，从来脂粉误人身。
偶向红尘得此生，岁寒松竹尚多情。道人亦有生前契，幽处开轩巧见迎。
无数幽花覆水香，一条轻素引烟长。客情春恨都谙尽，把笔题诗独绕廊。
黄鸟间关最有情，大堤行处落花轻。亦知春色临邛好，绿绮携将出锦城。
天香寺里古松僧，不画枯松落石层。最爱临江两三树，水禽栖处解无藤。
漠漠平林漫漫沙，数声鸡犬有人家。停舟最爱山头月，照见寒梅一树花。
自有林亭不得闲，长安豪贵惜春残。晚来风起花如雪，为问无情岁月看。
竹坞轻风振唳清，水明天旷足闲情。园林空爱怜毛羽，万里秋心为汝生。
岩邑区区吝叔封，谁知相爱是相攻。京虽不度非难克，祭吕何曾识此公。
人间三伏畏骄阳，我独观书爱日长。为问此时何所乐，暑风凉簟竹方床。
九日楼前客令新，黄花爱酒不饶贫。劝君火急交诗课，才到明朝罚主人。
翠璧连环三百里，行人不奈爱山何。莫辞下马寻云径，前到淮西尘已多。
暮景萧森欲换年，宦情羁思两悠然。流光半逐红尘去，窃食能无愧俸钱。
我爱淮王上客贤，小山那在鹊湖边。开尊共泛金花酒，散帙同吟桂树篇。
远水平林翠绕城，秋来风雨动离情。玉泉千尺梧桐树，月下时闻落叶声。
开尽桃花落尽梅，衡门寂寂掩苍苔。多情惟有双飞燕，不道人贫便不来。
白雨跳珠水上鸣，雪花吹浪酒边行。不嗔燕子飞将去，最爱鸬鹚睡不惊。
君心恨不走天涯，不比衰翁只恋家。最是横塘黄叶路，今年无伴折梅花。
长官爱菊迈常情，有甚东篱嗅落英。祗恐偷儿窥绝品，不教放蕊只观茎。
野水横斜最老枝，一生心事雪霜知。世人重眼不重鼻，祇爱花光与补之。
金屋旧题烦乙子，蜜脾新采赖蜂臣。蜻蜓蛱蝶无情思，随例颠忙过一春。
北风吹雨不能晴，羸病人骑瘦马行。须发向来浑白尽，半缘忧患半多情。
凭久栏干可一杯，湖山飞入水中来。多情燕子能相劝，舞破东风去却回。
椿零萱瘁几多年，寸草春晖痛彻天。内付此情谁会者，燕台风雨话灯前。
卜得幽居傍翠屏，涧泉偏爱枕边听。晓来岚气冲帘入，湿透床头相鹤经。
琴为荒凉久断弦，简因零落不成编。醉来惟爱矶边草，留得茸茸待我眠。
霜落荆门江树空，布帆无恙挂秋风。此行不为鲈鱼鲙，自爱名山入剡中。
水流呜咽夜传更，梦里如闻弦上声。却笑当年白司马，青衫泪湿也多情。
浮云本不恋山巅，木叶随风更可怜。欲得归林归不得，蛛丝县挂矮檐边。
垂杨落日弄疏阴，满地风尘恋国心。回首神州天咫尺，五云凝望隔青岑。
爱汝清溪寿二亲，云笺晴染坐生春。九天会沐恩波阔，戏彩堂前百福新。
古井千年尚著名，只缘慈孝不胜情。碧烟自好浓霜白，何必溪流擅独清。
神州沈陆宫莺在，不忍频将旧事题。似与幽人说情绪，尽情啼了又重啼。
烧香拨火情发衷，心知有愿天必从。千声万声祷何事，应祷时和将岁丰。
新筑书堂荫白茅，萧然终胜老禅寮。雪天最爱风敲竹，似向瑶台听凤箫。
幽怀小静爱蒲团，睡仆归僧入定观。夜半塔灯犹不灭，却疑星宿挂檐端。
銮舆不碾香尘灭，更残三十六宫月。手持纨扇独含情，秋风吹落横波血。
越山花去剡藤新，才子风光不厌春。第一莫寻溪上路，可怜仙女爱迷人。
茫茫沧海雨浮萍，多谢风波偶合并。别后相寻不相见，风波依旧是无情。
慇勤遵渚馈明珰，情托微波事渺茫。油壁却归天上去，沙晴空见水禽翔。
古壁伤情忆旧题，连天芳草望空迷。沉吟此意向谁说，合尽碧云日又西。
宁州日晚少人行，风景苍苍感客情。村落浑如寒食节，野花无数上墙生。
同行者谁平原孙，于我不但骨肉亲。谁言不为桃花去，只爱江山亦可人。
闭门吟咏学饥鸢，孤兴高情自一天。清景惟诗收拾得，党家粗俗亦徒然。
百战沙场老此身，长楸宫草几回春。只今弃掷寒郊路，犹自悲鸣恋主人。
法身行止本来无，叶落归根是幻躯。生灭已除还寂灭，有情相感莫踟蹰。
老石山苔手自治，爱闲诗最与山宜。园官莫惜频来往，破费春风又几时。
年来随牒走骎骎，险阻谁知客子心。尽日只忧行不得，爱人犹赖有斯禽。
谁唱残春蝶恋花，一团粉翅压枝斜。美人欲向钗头插，又恐惊飞鬓似鸦。
蜀国海棠春最妍，万枝红锦忆曾观。乡人折赠情尤重，肯与群花一等看。
精舍欣闻已解骖，风樯不易到江干。一缄试读幽人语，莫作时情贺礼看。
青溪女儿爱罗裙，提筐陌上踏春云。蚕饥日暮思归去，不敢回头看使君。
偶为芳草无情客，况是青山有事身。一夕瓜洲渡头宿，天风吹尽广陵尘。
姓白使君无丽句，名休座主有新文。禅心不合生分别，莫爱馀霞嫌碧云。
兄弟情深夙有由，死生岐路各须修。要知五欲坑中崄，万顷风涛一叶舟。
一曲刘郎发棹歌，欢情未已奈悲何。只今回首空陈迹，依旧秋风卷素波。
松桧如烟夹径开，宦情羁思共徘徊。柴门寂寂秋无际，都似渊明归去来。
明朝来岁总过去，密意深情几度春。此是吾徒尘垢事，敢将上下位星辰。
九天宫殿郁岧峣，碧瓦参差逼绛霄。藜藿野心虽万里，不无忠恋向清朝。
一时花木斩新栽，露萼烟苞逐渐开。好事人人能爱惜，莫教容易拥蒿莱。
气力才胜野外仪，情怀颇乐汉中儿。两生礼乐留侯箸，此事而翁却自知。
溪山佳处称题诗，终日篮舆绕翠微。夹路苍官管迎送，客情那得澹忘归。
宦情羁思水云乡，翘首天阍路渺茫。山鸟自鸣花自发，满船风雨度潇湘。
高高峰顶恣情田，买断清闲不用钱。堪笑白云无定止，被他风送出山前。
飘零云水足深悲，最是无情泪独垂。人世悠悠知不问，夜台何处访相知。
睡熟不知风大作，到晓犹闻波浪声。起坐觅纸欲题句，却忆远人无限情。
古邑天留众壑幽，小溪随步领真秋。源头水到相忘处，也恋天光不肯流。
尧舜慈仁性自然，爱民如子食为天。都门瑞雪深盈尺，彤管应书大有年。
恨不追随到玉山，笋舆咿轧可怡颜。诗情酒兴复几许，春在花光草色间。
平生癖爱林泉趣，名利萦人未许闲。不是儒流霁风采，登山游骑恐难攀。
收敛心情已息机，送行更咏白圭诗。归来纱帽笼头坐，莫遣流尘染素姿。
雨洗铅华一夕空，枝头青子却收功。傍人不识天工巧，犹恋飞花怨晚风。
落魄江湖唐杜牧，纵情诗酒晋稽康。吾兄正尔希贤哲，竟日从容礼法场。
凉露满天秋气清，月光先到客边明。举杯对影深相属，只有姮娥不世情。
落魄江湖岁月更，相怜何必是平生。送君忽起并州感，衰柳秋风白下情。
沧浪水清濯我缨，隔江如听棹歌声。故人相见笑相问，一夜月明三载情。
爱杀花丛郭外村，藜床移近月当门。酒杯不浪虚时节，正恐秋霜满鬃根。
伤情暗断恩和爱，抆泪空添怨与愁。霜透衣寒轻卷袖，月移窗去罢吹箫。
却为清贫识世情，人于淡处味方珍。未终旧话君还去，赖有梅花似故人。
插向书窗小小瓶，看来看去眼增明。花瓶莟子能多少，占却人间无限情。
平生酷爱水浮天，每到东湖意豁然。要识此湖功利溥，旱时无限荫民田。
昔侍先君官四明，往来皆向此中行。昊天欲报嗟何及，空对小屏无限情。
花落含章点翠蛾，曲随羌笛动情多。关心最是巢居阁，淡月凉云玛瑙坡。
绿径阴阴落景微，杨花零乱上人衣。长烟似爱沧波面，风色虽豪不肯飞。
甘蕉不实恨如何，秋雨萧萧叶上多。夜夜玉琴相伴宿，闲情不复着青娥。
菜丝生叶落雕盘，欲去春衣怯晓寒。惟有多情双彩燕，不须风暖舞钗端。
晨起呼童问晦明，遥天红碧报新晴。江山豫有登临约，何处凭高一畅情。
石鼎烟消午漏迟，闲情偏与静相宜。老僧斜枕松根卧，云去云来总不知。
我将策马入神京，诸子乘舟远送行。芳草落花三百里，依依总是故人情。
柔条嫩叶春新媚，劲干刚枝岁久磨。忺厌人情每相反，欲支大厦问凭何。
紫薇金屋闭春阳，石竹山花却自芳。莫道故情无觅处，领巾犹有隔生香。
何处琼琚歌舞台，重重金碧向江开。杖藜渔艇吾偏爱，谁在崎岖浩荡回。
问尘清坐兴悠哉，小立朱桥未忍回。好景吟情忽相契，小溪流出柳阴来。
永怀焦管愧平生，任运无心更道情。野火烧庐成露寝，暑天因浴亦江行。
衮衮诸公鸳鹭群，年来看熟已忘情。四明相寻风雨过，一丘一壑便悭盟。
世情多识事多谙，长对云山共笑谈。煮石采芝随意足，凭君莫唱望江南。
红尘道上日纷纷，欲效微劳答圣君。寄语乡山须待我，宦情原薄似秋云。
圜内霏霏雪片轻，三人同送一人行。须知令我难堪处，正是铁门回首情。
楼上先生不下楼，酒尊诗卷自优游。从他白日无情甚，纵尔清闲也白头。
烂漫西风九月芳，锦围深护未经霜。花神不爱春前品，铸出金钱破眼黄。
万里归来一老身，百年情事始能伸。何须浪说辽阳鹤，不及山阴子母亲。
千山万壑冻无声，一棹夷犹溪上行。兴尽归来卿莫笑，多情何似不留情。
爱竹知人忆故山，食贫过午尚悬箪。长篇乞与小诗并，要似韩豪东野寒。
笑谈取适元方简，俯仰留情叔子文。白首怡怡还好客，相期同踏虎丘云。
世情未免歌红粉，道韵无妨寄白云。归路看花应更好，林间明月涌金杯。
一奁春锦斗鲜明，较古菱花越样清。照影不应呼小玉，至今湖海客关情。
二十馀年别帝京，可能朝市污高情。秋光何处堪消日，漫绕东篱嗅落英。
心如止水贮空明，还似虚舟尽日横。妙语忽然穿月胁，笔端那有俗间情。
爱人冬日暖如春，凫雁相忘镜水滨。细浪轻风催晚醉，中流一笑任吾真。
峰前千涧玉潺潺，落日层层树里山。一段胜情谁领略，幽人虚阁俯沧湾。
花艳妖娆偏怕雨，柳腰纤弱不禁寒。少年惯见无情思，何况如今病后看。
十五邻家女末行，棹歌端的诉衷情。试将月出株林比，应有齐风檃未成。
画舫西湖载酒行，藕花风度管弦声。余情未尽归来晚，杨柳池台月又生。
祸福从来岂自主，俗情淫祀也堪愁。拜时何用频偷眼，未必泥人解点头。
县令传言禁食人，谁怜百姓甑生尘。情知醉客非糟彘，且饱饥肠度此春。
摇落秋天酒易醒，凄凄长似别离情。黄昏倚柱不归去，肠断绿荷风雨声。
玉山高并两峰寒，向背稀稠画亦难。一味清新无我爱，遥看直北是长安。
从来非不求知己，言觉俗情似流水。消息毫端总是空，奇哉道味深无比。
平畴交绿蔼成阴，梅豆初肥酒味新。门外好禽情分熟，不知春去尚啼春。
何事年年恋隐沦，成名须遣及青春。明时早献甘泉去，若待公车却误人。
狂杀春光恋物华，园林红紫尽为家。可堪不醒酣香梦，也自东风化作花。
力扶沧海将颓日，目送西山不尽云。一邑岂能专惠爱，至今天下不名君。
沧江木落水多湾，一月舟中饱看山。明日到家牵世务，闲情犹在白云间。
数个幽篁著雨低，两株高树倚云齐。钱塘惟有空山在，莫是闲情写会稽。
江干四牡正騑騑，犹对离樽恋夕晖。一领青袍凋落尽，送君行矣赋无衣。
去年雪大今年熟，今年大雪复漫漫。老僧喜极情逾怯，一番来下一番寒。
时人惟解爱芳菲，服媚香浓竟莫知。幽卧独怜芳气馥，世间惟有柳州诗。
三湘清绝是潇湘，南接苍梧九水长。此地重华知最爱，故教埋玉九疑阳。
颇爱峡江江上山，几回陶冶付毫端。眼中谁为善图貌，貌与桐江相并看。
野性平生惟爱月，新晴半夜睹婵娟。起来自擘纱窗破，恰漏清光落枕前。
一饮初歌第一歌，乾坤万物属中和。醉乡能发天然乐，况复幽人情兴多。
九重云外步虚声，十二时中太古情。为问当年赤松子，人生何处是功成。
江上青山满谪居，还家莫恋武昌鱼。君王日下求贤诏，忆尔还开谏猎书。
黎侯无补邑之民，业已言归岂诳人。中露泥中非所恋，子规何用更谆谆。
细雨庭除湿未匀，小山毛骨长精神。呼儿半捲湘帘坐，满涧飞花苦恋春。
銮江侍女竞双声，半入吴城半越城。总是西施歌舞地，江南何处不含情。
旧馆多情坐夜阑，清晨梅月为谁寒。载瞻负荷孜孜处，玉殿承恩始拜官。
雨馀西子湿香腮，那得心情滞酒杯。浪逐画船分社饭，也教人道赏春来。
凭栏游冶惜芳菲，阵阵风来片片飞。多恼多情总向外，本来才著便忘机。
颜色倾城艺更精，爱卿长是说卿卿。卷中昔日崔徽貌，重见应怜太瘦生。
两地关心久别情，相招亭子话平生。青藜缓步归来好，细咏新诗对短檠。
带雨和烟未可名，春风处处不胜情。于今南浦知多少，都向王孙去后生。
果然当国擅功名，著屐闲来上冶城。久欲乘风还海道，江山佳处尚关情。
今日相逢明日离，逡巡离合几多时。无情云雨休遮隔，人道相逢一岁期。
濒行解赠别前楹，别后那知薄命倾。扶我梳头从此绝，不关结发也伤情。
卧龙雏凤不曾闲，举世皆危子独安。应念桥公无特操，晚将情话向曹瞒。
风吹柳带摇晴绿，蝶绕花枝恋暖香。多把芳菲泛春酒，直教愁色对愁肠。
三月东风吹雨晴，龙湾江上看潮生。潮生潮落自朝暮，不尽乡人离别情。
上苑馀春辇路荒，芳菲落尽更堪伤。怜渠自是无情物，犹解倾心向太阳。
贡馀龙饼非常品，绝胜卢仝得月团。岂有诗情可尝此，荷君分贶及粗官。
玉籍名延不世香，含情惟务振流芳。自缘始恋春料理，是索东君力主张。
娟娟绝爱似蛾眉，不道光开玉镜迟。蛾眉宛转有数夕，玉镜团圆是阙时。
休怪狂夫出处轻，孟郊还解以诗鸣。瓦瓶盛酒渔樵话，野草江花亦慰情。
风荷似醉和花舞，沙鸟无情伴客闲。总是此中皆有恨，更堪微雨半遮山。
剑阁清调犯属车，网骡驮得荔支无。俗嫌尽史才情少，不作承平舞马图。
弃稿谩浮瓢里去，爱诗曾入藏中来。护持不信无神物，磨灭应难入劫灰。
六月好风吹玉林，地浮鳌海越山深。爱师终日无馀事，一点尘埃不受侵。
古今冠佩立朝人，多作北山松下尘。我爱蟠桃种来久，开花结子不由春。
水流花谢两无情，还到春时别恨生。明月自来还自往，夜深前殿按歌声。
竹杖芒鞋称野情，醉乡无货没人争。近年已绝诗书癖，谁问山中宰相名。
书馆萧条闻夜风，闭门孤坐与谁同。谁邻有子灯前读，忘却情怀是客中。
蹇驴骑破野村前，爱惜飞花懒著鞭。到得归来山舍晚，竹篱遥认煮茶烟。
一讣惊传渐已真，但来相慰各沾巾。谁能洗却关情话，祗道乾坤无此人。
彷佛君犹未到京，我家投刺见君名。相期自有神交在，不比秋鸿社燕情。
荻花萧萧江月明，十舟齐发棹歌声。但有五两好风信，莫为离别动乡情。
一天潮拥海门东，月照残更树影空。啼鸟尽情催梦起，不知人在故乡中。
诗酒能消一半春，紫微才调复知兵。黄河九曲今归汉，独上高楼故国情。
颜色鲜明能几时，未辞黄叶已辞枝。都缘爱管闲离别，多恨多愁故早衰。
郎书来问近何如，性癖如郎只似初。忍冷临风因爱雪，抱疴点烛为看书。
花县幕中留惠爱，银台初近御炉香。又承宠命超迁去，马首青山望太行。
说到双林吾爱之，况有好鸟翻相依。高枝密荫养奇翅，他日一鸣翀天飞。
爱菊陶后鲜有闻，爱莲周后更何人。洒然玉井闲中趣，闻说华亭沈使君。
古寺疏钟隔断烟，馆娃宫殿草芊芊。多情却有松萝月，只与当时一样圆。
贫居村坞长无事，谁复能过野老家。只有春风太情重，小桃深巷也开花。
衲子诗工骨转寒，折铛全胜斗升悭。恐君爱我长沙舞，且复闲中袖手看。
笔端江浪贮云烟，爱汝新诗字字传。为报客怀无一事，日凭花鸟唤春眠。
邂逅故人逃难处，王孙气象独升平。诗吟摩诘如无味，画到阳关别有情。
忙里题诗一送春，雨闲风日爱晴匀。他年定有方城梦，万柳厅前阅马人。
为爱昌黎湖上句，醉来直上醒心亭。烦酲不待山风解，卧读残碑已自醒。
刘郎词笔过兰成，咏遍湖山草木情。禄隐太平真乐事，莫思神武挂冠缨。
绿遍西园春正残，青梅小摘嗅仍看。单衣初试殊清爽，更爱凉风掠面寒。
小桃弄色仍千本，流水飘香又一年。何必人如花灼灼，但教情似水涓涓。
地环碧玉轩窗莹，舟入红云笑语香。下笔惭无少陵句，老怀徒爱宋公庄。
丛竹娟娟露叶翻，高情长是忆王孙。喜从石上看书法，不独墙阴见雨痕。
劝酒论心夜不疲，含情有待问谁思。伫看晴月澄澄影，来照江楼酩酊时。
枝头寂寞若为情，唤起毛锥为写神。月下风前长玉立，娟娟一纸四时春。
呼晴不似鸠知务，报喜何如鹊爱人。有口自鸣谁禁汝，乱啼何必待残春。
养花藏日半笼晴，尚有娇红照眼明。却恨中年怕离别，好诗撩动故乡情。
宋玉秋来续楚词，阴铿官漫足闲诗。亲情书札相安慰，多道萧何作判司。
囊裹真香谁见窃，鲛绡滴泪染成红。殷勤遗下轻绡意，好与情郎怀袖中。
百年蟠木老聱牙，偃蹇春风不肯花。人道心情顽似汝，不须持向我侬夸。
烧痕吹尽荻芽生，江南二月春禽鸣。闲倚柁楼看远水，依依杨柳故园情。
柳祠韩庙双碑在，孔思周情万古新。不信二公俱绝笔，别无诗可送迎神。
生来不识酒中味，忆昨故人常见招。不是多情能度曲，樽前恨杀董娇娆。
秋入天台长簟清，安仁此夕不胜情。幽溪只是平时水，呜咽流成别样声。
衲子心情处士衣，今年参到地无锥。江乡一棹闲来往，只有明州数首诗。
屋里沾裳罗一峰，门前又报竹斋翁。一年气运天何极，两叹交情日未穷。
上谷何曾解有情，有情人自惜君行。证因池上今生愿，的的他生作化生。
淋漓尊酒醉还醒，嘹喨歌声出锦屏。最爱赵郎情性好，双眸时为万山青。
戢戢篱根紫笋长，满城桃李罢芬芳。东风虽是无情物，送谢迎繁亦更忙。
为爱幽乡度远村，支颐伫立爱山矾。栗留尚惜轻求友，反舌纷纷亦巧言。
满窗疏韵伴吟声，别夜犹怜枕簟清。见说解梁难种植，此君相别若为情。
倦卧耆阇峰顶云，呼船闲立楚江𣸣。爱师任运如湘月，影入千江体不分。
佳人经岁隔参辰，柳绿桃红奈远情。遥想玉楼春睡起，一江风日弄清明。
王侯尚爱橐中装，何况田家弟与兄。孟子未知人世事，独将仁义教齐梁。
姑射仙人绰约容，已无情态向春风。何时学得餐霞法，尽把冰肌换暖红。
记得清明共此游，北窗眼望重回头。重来徙倚情何限，烟雨茫茫风满楼。
稚川不恋晋衣冠，勾漏仙成九转丹。剩得数行风雨竹，人间珍重扫空坛。
两娥湘浦倚秋清，九处峰峦九系情。玉露半空明月冷，西风吹落佩环声。
松声淅淅水声清，一曲秦筝万古情。自是东山无宦况，非干红粉误苍生。
仙都石笋似天成，凫水松龙是弟兄。走遍游人与行客，未知谁可寄深情。
江草青青江水生，故人相见总怜情。云来雨去青天里，一日阴晴几变更。
苦爱幽窗午梦长，此中与世暂相忘。华山处士如容见，不觅仙方觅睡方。
相看无限故园情，独寄西楼向晚晴。秋水一奁天上下，荻花枫叶隔江城。
儿女情怀易得怜，悲伤容或涕涟涟。独疑迁客方沦落，犹著朝衣夜入船。
昔年曾此恋青山，几度秋风入梦寒。想得玉岑回合处，夕阳依旧满朱阑。
欲别依依万里情，连宵弦管泛春声。明朝驿路烟霞里，夕照相思五凤城。
壮心未分逐流年，衰鬓从渠众目怜。却恨诗情消减尽，语言枯淡到中边。
廿年宦达为亲荣，亲老那知祸患婴。万种私情难尽释，泪珠都向枕边倾。
闻道相知满帝京，时来不得避功名。纵今再补王门客，恰好逍遥遣宦情。
四海干戈尚未平，不如归隐听歌声。情知文武都无用，罢读诗书不学兵。
研泪为书告佛陀，才多不忏忏情多。生天莫使为天女，八月休教作月娥。
严于治齿要如军，治眼当如爱护民。此术尽堪为世用，钓鱼船上岂无人。
公今自是客中身，更为闲人念客情。料得酒肠终易放，一樽相寄拓愁城。
斜日照雨明霜台，红花白花相映开。野老爱花情太剧，不须招致也能来。
一曲骊歌泪暗垂，香车陌上过春荑。关情最是蘼芜草，何必杨枝绾别离。
一日寒暄自不同，绣帘下却护轻风。杨花可是多情思，飞入船中落酒中。
金谷花飞春半时，花间莺语太迟迟。美人心事浑无赖，忍把柔情摘阮丝。
栏杆闲倚日偏长，短笛无情苦断肠。安得身轻如燕子，随风容易到君傍。
莫爱悬崖万丈高，只工险峭作风涛。看来一一生窠眼，解与行人著过篙。
黄鸟含啼怨未休，露桃倾泪洗凝愁。多情好在今成燕，双宿双飞直到头。
檐前分得小窗明，便觉翛然眼界清。香烬一炉书满几，世间何物可关情。
石显深持两世枢，尚书何苦恋中书。九原若遇韩延寿，祇共咨嗟叹两疏。
萧滩远客扣田庐，贻我读书楼上书。千里故情元共月，错云多病故人疏。
上林木落雁南飞，万里萧条使节归。犹有交情两行泪，西风吹上汉臣衣。
太守一时留惠爱，诗仙万古自清风。寻常藻绘初何记，终是人心记此翁。
字字如珠散彩云，绿窗明月照清芬。十三学得颦眉画，心爱含桃艳出群。
吾身非我底为情，说著尘劳特地惊。五九尽时山更好，涧泉云鸟自春声。
一幅鹅溪写辋川，高情相许已三年。春风传得平安报，剪与淇园半亩烟。
华岳云台万里情，高秋落日眺秦城。黄河一线通沧海，身在仙人掌上行。
离歌三叠最关情，不省从来此地闻。早是春残心事恶，落花阴里更辞君。
客鸟倦飞思旧林，裴徊犹恋众花阴。他时相忆双航苇，莫问吴江深不深。
几回欲去思踌躇，为爱蓬蒿似隐居。即使桥边双进履，袖中岂有一编书。
我来君去不相逢，廿载交情若梦中。遥想书囱吟乐处，春风醉看落花红。
君来别我还归去，君去重来定几时。此后相思无可寄，相思欲寄莫如诗。
巾帼勤王旧有名，罗敷同姓亦同情。红妆自可张军气，锦伞繇来建义声。
幽居浑似武陵溪，两岸飞花径欲迷。为爱碧桃无处觅，种桃仙客在城西。
濯锦江头冬日晴，水光山色傍人清。我身偶闲来散步，适有溪山能动情。
韩子其人崛强欤，群儿头角久相疏。也知自是屠龙手，温水难教恋小鱼。
楚楚声华动五陵，清标直似玉壶冰。交游不少纵横客，最爱风流御李膺。
烟雨多情为洗尘，征途落落且乌巾。忘机久失江鸥侣，喜见寒鸦不避人。
弊裘相伴宿烟霞，烧药馀香恋碧纱。客里不知春几许，起来和月数梅花。
我生本是山泽癯，只爱竹林痴读书。道人相遇说心相，我亦无心更问渠。
雨洗晴烘两行梅，朱朱白白尽情开。不须更到东亭得，读罢君诗似看来。
碧嶂孤云冉冉归，解携情绪异常时。馀生岁月能多少，此别应难约后期。
春夜情浓梦觉空，烂柯不省遇仙童。人间翻手恩成怨，无怪襄王忆梦中。
自别毗陵隔死生，白头未遂岂忘情。当年四鼓读书夜，记得南邻碾子声。
衣缝密密今垂老，襁褓咿咿渐趁行。君纵无情到闺阃，那应母子亦无情。
驯扰朱门四五年，毛香足净主人怜。无端咬著亲情客，不得红丝毯上眠。
尽处生机衮衮新，花情柳思已精神。岁堂堂去谁能守，睡到明朝又是春。
鉴湖放船云雾光，兰亭八月溪水长。我爱风流王逸少，青山同引碧霞觞。
九月西风未肯凉，信知时节类炎荒。骚人不念天涯远，只爱青山对碧湘。
落梅流韵游金谷，折柳传情寄玉关。蕴结长思无计解，只应心曲是连环。
得失无心总不惊，秋来偏动故乡情。寻常窗外梧桐雨，不似今宵不耐听。
天厩新颁玉鼻骍，故人共敝亦常情。相如虽老犹能赋，换马还应继二生。
天外群峰入紫青，中间有路少人行。江深草阁潮如客，早晚相过不世情。
白棒无情谁眷属，万条溪壑一源深。独怜门外敲门客，谁识黄梅不契心。
落日天寒客自愁，数枝斜亚涧横流。春风也是多情思，无限清香夜不收。
何来投辖见陈遵，摇笔题诗郢调新。大雪扁舟犹恋别，梅花消息寄江滨。
高世何须更欲名，古人于此畅幽情。后来同味无王谢，自折幽兰上冶城。
为有高情共岁寒，别来相忆访平安。凭将一片南州意，寄与清曹粉署看。
玲珑杰阁面南城，满座薰风解我情。玉轸朱丝秋月夕，几回清兴绕虞庭。
小楼寂寂倚春阴，宿酒残香恼客情。连日峭寒疑有雪，隔帘错听落梅声。
落日黄尘五国城，中原回首几含情。已无过雁传家信，独有松枝喜鹊鸣。
大勇非由血气充，性情义命本来公。至刚至直纯天道，逆理其间何所容。
鲁水何刚爱一沂，江门新浴试新衣。长风夜卷残云去，公抱大江明月归。
东君留恋一分春，蜂蝶阑珊燕子新。桃李无情空绿径，市桥杨柳送行人。
万境心随一念平，红芙蓉折爱河清。持经功力能如是，任驾白牛安稳行。
无情莲炬剪将残，有样葫芦画不难。尽笑翰林麻草拙，谁知老子布衾寒。
不为庐山面目真，不因诗酒自由身。高情未落龙眠笔，元是羲皇向上人。
撼树蚍蜉自觉狂，书生技痒爱论量。老来留得诗千首，却被何人较短长。
洛阳佳丽本神仙，冰雪颜容桃李年。心爱阮郎留不住，独将珠泪湿红铅。
总为风尘作吏慵，宁能五斗负千峰。爱君今日东篱下，还著将归邴曼容。
弓鞋罗袜细温存，偏爱春泥印齿痕。看到阊门天欲暝，六街灯月照黄昏。
不那此身偏爱月，等闲看月即更深。仙翁每被嫦娥使，一度逢圆一度吟。
频复多由志不强，七情胜处失闲防。身心自觉沈沦久，羞读颜渊好学章。
不是孤高不爱官，过庭长恐负清欢。一盂菽水还家日，衰俗中间得此难。
我爱霅溪风景闲，年年鱼鸟伴湖山。利名人到心犹静，况是老僧长闭关。
银汉轻波漾月华，桥边灵鹊护鸾车。未知天上情多少，秋思人间遍万家。
怕寒懒剃髼松发，爱煖频添榾柮柴。栗色伽梨撩乱挂，谁能劳苦强安排。
酴醾风味醺人醉，著莫东篱爱酒翁。一夜金英全换骨，冷香晴雪满秋风。
行乐芳春日正长，人情宜暖又宜凉。无端飞过双蝴蝶，忽动花香暗断肠。
玉署高寒切玉清，不材岂不恋恩荣。只缘多病兼无似，自合山林送此生。
曾吟楚些招颜谷，凄怆伤情久不堪。忽复悲歌动行路，愁云深锁万松庵。
一别名山十五年，宦情羁思两茫然。故人半作累累冢，只有苍官立道边。
俛啄依依在野田，奇毛偏得圣恩怜。龙媒一去无消息，犹恋雕笼记昔年。
钿点峰头矗太虚，远帆遥岸水平铺。不知真到云波上，得似工毫可爱无。
共惜流年留不得，且环流水醉流杯。无情红艳年年盛，不恨凋零却恨开。
回车胜母避柏人，不饮贪泉恶其名。道逢一铺榜全节，系马呼奖臣子情。
已觉人间万事全，钟情犹为别离牵。但令消息年年好，即是斑衣舞膝前。
络绎筠篮为我分，古铜云罍井花温。无情风雨连宵恶，数朵窗纱故自存。
角胜劳生不足云，滥传僧语亦非真。始知解爱禅中乐，万万人中无一人。
草木班中有此花，暗香浮动影横斜。古今陶写闲情性，惟说西湖处士家。
池上新晴偶独过，芙蓉寂寞照寒波。相看莫厌秋情薄，若在春风怨更多。
粉刺丛丛斗野芳，春风摇曳不成行。只因爱学宫妆样，分得梅花一半香。
江边终日水车鸣，我自平生爱此声。风月一时都属客，杖藜聊复寄诗情。
谁家修竹拂云电，影带晴光漾渌漪。风日无情促归楫，不教闲客共题诗。
微凉可爱是薰风，岭外风行瘴雨中。渴暑四围如甑釜，不妨蒸得荔枝红。
回忆倭夷拘五月，曾经万死可生还。如今喜免乌鸢喙，白首逸情山水间。
半生今始出重城，客枕通宵梦未成。月冷乌啼红烛暗，感怀吊古不胜情。
不嫁当年自薄情，一朝跨鹤上青冥。人间有女能如此，羞杀天边织女星。
不著京尘染素衣，赏心还自爱芳菲。晚来东阁无诗兴，带得红妆马上归。
壁津渔火照江城，城下滩声彻夜鸣。寒笛莫吹杨柳曲，故园回首不胜情。
远上寒山石径斜，白云生处有人家。停车坐爱枫林晚，霜叶红于二月花。
风雨无情断送春，牡丹谁与伴黄昏。枕书睡去觉来晚，庭鹤一声惊旅魂。
黑风催云暗湖口，扁舟独系溪头柳。将军爱客情自多，时有青衣来送酒。
有意纷纷挽落晖，无情衮衮傍人飞。莫教化作浮萍草，流向天涯忘却归。
万古青山青不休，白云常是恋山头。人生莫似滩中水，日夜滔滔只下流。
集贤池馆从他盛，履道林亭勿自轻。往往归来嫌窄小，年年为主莫无情。
海头已白藏头黑，老去心情总不堪。请唱德山歌一曲，却能打鼓似关南。
十咏探梅护径苔，柔情端不为春来。琴亡谁谱江南弄，空使疏香度夜台。
曲径花光裛露漙，拥衾争爱夜珠寒。经归法藏禅归海，物外何人不受瞒。
玉骨冰肌夏月凉，更无人妒得专房。醉翁爱作身边伴，只恐西风又隔床。
朝来驻马香街里，风度遥闻语笑声。无事闭门教日晚，山桃落尽不胜情。
征途未尽弋阳西，且过松源九节溪。烟雨濛濛山色好，鹧鸪更与尽情啼。
吏隐飘然在一涯，更堪行役退年华。多情却有空江月，长伴离人梦到家。
数点残星秋耿耿，斜风剪碎芭蕉影。自爱凭阑不爱眠，辘轳牵动鸳鸯井。
萤灯几点乱渔灯，远鼓时闻变寨更。欲把长江来酒盏，与君聊泻百年情。
争爱浓香一抹红，壅培缔架费人工。何如吉贝东皋上，冬底犹能禦凛风。
家鸡到处不须争，醉点风花亦有情。我见白头张汝弼，今年又在寿春城。
空如玉乳甘难饫，不似香醪冽易醺。却爱烧春能爽口，一杯已觉暖氤氲。
过关天日正晴明，谁道山神不世情。远客得归心绪别，陇泷闲作断肠声。
饮酒已输陶靖节，作诗犹爱邵尧夫。若论老子胸中事，除却溪山一事无。
风雨篷窗不昧时，客中情绪总依依。静思成已功难处，私意才行行即亏。
秋色何妨陪露菊，岁寒真欲友霜筠。只应涧底桃花笑，苦爱微官不避秦。
灵均忠愤不能平，写尽芳兰杜若情。底事楚烟湘雨外，梅花不肯与骚盟。
五陵裘马太纵横，谁信阳元是庆卿。燕市酒人看尔在，青门回首不胜情。
花林好住莫憔悴，春至但知依旧春。楼上明年新太守，不妨还是爱花人。
林外青山山下溪，白云翠浪晃荆扉。画图自是江南趣，身恋君恩独未归。
掌上琉璃绿雾轻，茂陵何处乞金茎。情知不似莲花味，别是将军酝籍生。
山前檀越寺中僧，十里香花结未曾。千古交情在霄汉，几回深浅记蓬瀛。
怕见繁枝不忍攀，风卮绿浪雪斓斑。多情一醉年年事，须及疏英的皪间。
海风飘荡水云飞，黎母山高月上迟。千里孤光一樽酒，此情惟有故人知。
嗟我衰迟行老矣，与君生死尚情深。屈平贾谊何须旧，敬吊先生泪满襟。
远爱云山近竹林，芸编堆里更瑶琴。时行时止凭谁说，待月西斋自养心。
鬼谷西来一丈清，三山箕拱慰高情。时平尚欲依王表，南斗逍遥毕此生。
山面懒云风恼散，岸头顽雪日欺销。独吟光景情何限，犹赖沙鸥伴寂寥。
十年跋足走风尘，到处青山是主宾。武姥岩前前夜月，多情何事苦随人。
自明自灭度方池，熠熠飞来去觉迟。入坐点衣情分熟，纳交元在读书时。
若人清事也无涯，客去谈诗到日斜。爱画龙眠好头赤，凌霄不埽落来花。
未作鹅黄绿尚轻，垂丝一半拂春城。风流绝似灵和殿，不待条长已有情。
扰扰东西南北情，何人于此悟浮生。还缘无月春风夜，暂得独闻流水声。
谁使寒鸦意绪娇，云情山晚动情憀。乱和残照纷纷舞，应索阳乌次第饶。
不转空轮转火轮，一番金碧尽成尘。世情若也同烧却，好作瞻风拨草人。
药炉丹灶旧生涯，白云深处是吾家。江城恋酒不归去，老却碧桃无限花。
除了催租吏打门，洗锄犁后便醺醺。常年春雨多春事，待把心情付与君。
砚池香沁墨云干，酒醒无情懒着冠。燕子归迟春欲尽，落花吹雨小楼寒。
红尘容易使人迷，流水无情日又西。大梦纷纷谁自觉，空劳仙洞报金鸡。
情随榆荚不胜飘，心似杨花暖欲销。拟借琼林大盈库，约君孤注赌妖娆。
太极人间物物新，龟书龙马各精神。泮池我爱三夫子，认得黄花绿叶真。
吟诗无伴自无情，满院凉风月正明。毕境无诗空懊恼，只将身绕桂花行。
灌罢时蔬又坐亭，游鱼泼泼沼澄澄。天光云影徘徊处，谁共当年一鉴情。
霜落枫林秋气高，霜黄烟翠积湘皋。青林酒醒西风急，剩写离情寄楚骚。
生在幽崖独无主，溪萝涧鸟为俦侣。行人陌上不留情，愁香空谢深山雨。
桔槔声处起高亭，新构宏规出圣情。岁岁柳阴晴日里，翠华来此看春耕。
雪后相看意更深，摩挲拄杖过溪寻。含情似领岁寒约，料峭东风不易禁。
夷望山前几钓篷，不惟能雨又能风。吾身故作魏王瓠，爱此沿洄敏似鸿。
江郭遥闻鹤上笙，也将仙墨寄多情。相思几度闲花落，厌听孤城一笛声。
轻辞绿野逐征夫，踏遍溪山总不如。莫爱画图尝在眼，渠侬还亦爱吾庐。
登临长是爱清晖，晚岁知心亦自稀。永昼松斋掩书坐，却看梁燕引雏归。
西游笠顶是青天，每爱前村酒处眠。秋雨闭门人不见，依稀犹记下江年。
林下投簪二隐君，肯随浮世慕玄𫄸。坐来话到忘情处，回首青山起白云。
晚来无语立东风，一片闲情在碧空。人老杜鹃浑不管，柳花飞尽夕阳红。
我爱东坡句法遒，治平双涧昔经游。曾吟滴翠衣裘湿，请借佳名榜画楼。
擘钗情绪思悠悠，月下穿针懒傍楼。非独双星苦离别，人间天上一般愁。
口语甘时心独异，中边甜处味方宜。诗情合荐东坡老，惭愧当年蜜荔枝。
近见椷书到玉堂，忽闻伏枕意难忘。形容不是缘诗瘦，坐卧多因爱竹凉。
月中玉女虽严冷，雪里瑶姬转丽华。不管达官怕木稼，且留处士爱梅花。
烟云逼眼尽诗情，落笔何时造次成。近体看君新入格，西山从此著诗名。
五月京华吹旱尘，江乡风物系情频。满陂绿水连堤草，雨后蜻蜓不避人。
席有尘埃径有苔，旧时知己少曾来。多情独爱庭前菊，肯不羞贫岁岁开。
爱它风物重徘徊，归路迟迟却快哉。曲折缘溪非细好，忽逢断岸却回来。
今夜调琴忽有情，欲弹惆怅忆崔卿。何人解爱中徽上，秋思头边八九声。
舂容雅制一团春，松雪精书八法新。珍重摹来情更厚，小窗展玩忆前人。
往日京师事远征，如何束带待鸡鸣。芳香四种兼明镜，未尽秦嘉赠妇情。
柳外风前生晚烟，一江秋水碧于天。吴娃越女相思调，只爱银塘歌采莲。
水树烟云列画屏，良工高殿写丹青。内家每爱葫芦样，宝玩时时对宠灵。
桑枣阴阴覆屋庐，门前时驻达官车。主人为爱元非俗，楼上欣看满架书。
河桥杨柳郁青青，折尽长条送远行。剖得枯瘿仍佐酒，阳关一曲一伤情。
才情如水气如烟，寒露玉壶冰浸天。北庭沙草渺何许，江南风月故依然。
石光火中寄此身，谁论北富与南贫。眼前正爱溪梅瘦，冰雪亭亭笑伴人。
鸡头旋煮莲新拗，簇凤排花鲙更鲜。清夜故人情客到，小船载酒大船边。
暴衣楼上清秋夜，河鼓星临十二城。银汉无梁不可渡，牵牛织女若为情。
怪君日日拚沉醉，只爱沉酣不爱醒。今日浇君君醉否，悲风吹雨昼冥冥。
缁客幽栖常苦吟，水边松下静愔愔。有时一室焚香坐，不以诗情废道心。
欢情旧事空回首，死别生离愁奈何。多少邻姬随贾客，瘦容枯眼泪痕多。
子猷爱竹真成癖，爱菊渊明懒是真。篱下想通三径入，林间谁许七贤亲。
光禄文章寄小诗，爱闲不是傲当时。扁舟时过西溪曲，端为平居有所思。
平生同有爱花心，每到开时辄共吟。垂老凄凉空见画，人间何处觅知音。
岸桐花开春欲老，目断斜阳芳信杳。东风不筦客情多，杜鹃啼月青山小。
想到头陀最上方，桂阴犹认惠宗房。因行恋烧归来晚，窗下犹残一字香。
手卷斜抛对小窗，花心两蝶恋斜阳。但知感我伤情处，不道清风恨更长。
巴南分与亲情别，不料与君床并头。为我远来休怅望，折君灾难是通州。
分行种树非无意，薙秽薅烦亦用情。何事草蒿欺便得，芊芊满地不知名。
官身宁为倦知还，自忆青山对白间。有月有风俱是客，爱诗爱酒可能闲。
破除愁闷无过酒，消遣情怀正要诗。燕子未来春又半，一帘花雨海棠时。
大暑当时局蹐居，故人持画索新书。溪边最爱个亭子，置我其中便自如。
碧树彤霞锦绣中，扁舟摇飏芰荷风。多情惟有如弓月，照见离人两鬓蓬。
百里江乡石路斜，东风相隔渺天涯。离人十载今何似，无限情悬孝子家。
上殿弹文皎日明，缒城偏见济时情。荆榛满地先高蹈，留与青编世上名。
素纨便面小行书，最爱风流半醉馀。芙蓉杨柳娟娟月，何处相逢解玉鱼。
梅花折得赠君归，爱此亭亭绝世姿。纯白真香谁得似，紫阳千载共襟期。
东林散步宦情微，懒与时人较是非。好鸟飞来又飞去，相应疑我未忘机。
枫落鸦翻秋水明，长桥衰柳古今情。从来歌板银罂地，多为伤离不忍行。
劳劳亭下路东西，翻遣行人到此迷。山鸟似经离别过，至今不敢尽情啼。
帘外青山隐树林，霎时来看便沉吟。骑声盖色都除尽，唯恨诗情染最深。
前朝流派日星明，圣代殊科更策名。遗骨未寒丘垄废，可能宗党不关情。
蜀锦缠头气若丝，风流不减瘦腰肢。多情犹恐春云坠，挨枕扶头倩小姬。
顿有亭前玉色梅，情知不肯破寒开。似怜憔悴两公客，独倚东风遣信来。
不放离人独解舟，片帆相逐到丹丘。客情乡思从今日，更有思君一段愁。
一樽无计遣春留，落日伤情独倚楼。柔绿拍堤如可染，老红满径为谁愁。
踏遍姑苏水与山，又将拨棹向云间。岸花汀鸟休相笑，自是吾生不爱闲。
竹下棠梨花渐稀，白头相对语依依。五陵年少多金弹，莫恋残春忘却飞。
旋移瑶席盍朋簪，日暮行庖簇柳阴。力劝耕农颁汉诏，应知圣主爱民心。
栖禅寺口月明时，欲系扁舟限柳丝。岂是薄情离别易，亏人折尽路头枝。
龙虎一交相眷恋，坎离才媾便成胎。溶溶一掬乾坤髓，著意求他啜取来。
万里春流绕钓矶，扁舟系柳向朱扉。悠然到此忘情处，默默无言对落晖。
生情镂月为歌扇，出性裁云作舞衣。照镜自怜回雪影，来时好取洛川归。
黄芦叶飐晚风轻，何事离群独自鸣。云阔天高行已断，江湖遥忆弟兄情。
永定河边一行柳，依依长发故年春。东来西去人情薄，不为清阴减路尘。
烟花四部旧曾题，迭变新声拍按齐。听到关情情忽忽，绛纱休妒翠眉低。
纷纷竞巧斗妍馀，谁复留情向此书。莫道陈言没巴鼻，晦翁元是宋名儒。
自从抛却军符后，唯爱穷身不爱名。敲到半枰心便懒，夕阳闲坐小窗明。
情怀万里长征客，身世连床旦过僧。熟计书空成咄咄，不如任运去腾腾。
江头风浪似重关，几许行人限往还。不是多情过相与，肯将一叶犯银山。
画舫欲随波上下，行人先似水西东。翠萍却是多情物，漂泊不离芳沼中。
菊清独占风霜骨，梅白偏宜雪月天。晋宋后来爱花者，岂无靖节与逋仙。
草圣留情累十春，熙熙穆穆果何人。如今到处张东海，除是谭生解识真。
绿惨双蛾不自持，只缘幽恨在新诗。郎心应似琴心怨，脉脉春情更泥谁。
所性自来非不善，居参豚犬岂人情。昭昭日月明如镜，瞑目甘心冒昧行。
眼前无物不关情，浊酒从教醉复醒。醉里不知为客久，金陵却道是庐陵。
宝鸭烟消几缕香，月移花影过长廊。春情一种无聊赖，自起烧灯照海棠。
自愧浮生又六旬，苦无情况度残春。谩吟俚句尘清听，多谢赓酬字字新。
最爱徐生欲避秦，海天东去不通津。绝知胜似桃源境，男女同行五百人。
前徐爱孝世相传，日荐珍尝不计年。便合一生成妇顺，旅酬今始见初筵。
三茔相望一牛鸣，来扫新松百感生。季札旋封丘哭墓，晋人谬谓圣忘情。
惟爱禅林秋月空，谁能归去宿龙宫。夜深闻法餐甘露，喜在莲花法界中。
老年尚喜管城子，更爱好山江上青。武林秋高晓欲雨，正若此画云冥冥。
李陵卫律两降人，大义相规几尽诚。陵语不传传卫律，要令千载识交情。
人生一世竟何哉，老去万缘如死灰。爱惜分阴成底用，不如恶梦早醒来。
昔岁寻芳忻得侣，江堤物景尽情看。就中吟恋垂杨下，撼起啼莺晚吹寒。
燕歌撩乱夜弦鸣，诉尽青楼恨别情。四十年前明月夜，梦回曾听断肠声。
山情澹得似沙鸥，又著松吟雨后秋。无事倘来此静坐，不知真觉日长不。
海岛蛮夷亦爱琛，使君何苦遁逃深。逢倭自有全身策，消得床头一万金。
秣陵为客总途穷，才技如君恨太工。自昔黄金天最爱，艰难不肯与英雄。
彩笔诗成举座惊，素衣新剪凤毛翎。多情应是莲花女，留得银筝金字经。
夹道千花护彩云，三郎马上不胜情。谁知绣幰深深许，中有渔阳百万兵。
纵酒由来不爱身，吟诗对局总伤神。若教此事浑抛却，枉作山林解绶人。
巧为诗翁一笑温，白沙翠竹暮江村。天怜孤秀教松伴，一爱清香洗枣昏。
日日楼头独自来，别离情事若为裁。东风倚遍栏干曲，人在天涯回未回。
茅屋溪山夐绝尘，青松长对老龙鳞。高情恐是王摩诘，骑马桥南访隐沦。
向时载酒江东去，今日山阴载雪回。一片闲情谁解得，晚风溪上破疏梅。
白头关吏诘来情，惭愧人人识姓名。却说防秋曾到处，肃州尽是镇边城。
形影相依自两生，重游春苑不胜情。如何芳草横门月，又度阳关曲里声。
略有风情陈妙常，绝无烟火杜兰香。昆吾锋尽终难似，愁杀苏州陆子刚。
百花眼底乱飘零，绿满池塘草又生。绝色海棠春也妒，况他风雨本无情。
逢君忽复送君行，客路悠悠江海情。且尽殷勤花下酒，由来醉里别离轻。
玉树临流雪作堆，寒光疏影共徘徊。多情最是黄昏月，配合春风不用媒。
客舍墙根草未生，市桥官柳已欣荣。洪钧造物元无意，只是东风有世情。
瓮面水明红菡萏，草头风战黑蜻蜓。平生最爱游侠传，燕坐且读离骚经。
莫悲金谷园中月，莫叹天津桥上春。若学多情寻往事，人间何处不伤神。
道旁老松高拂云，刳心取明彼何人。说与往来须爱护，雪霜时节看长身。
谁长更得非中圣，自爱惟知是上尊。只许飞琼歌白雪，缓歌催捲玉昆崙。
满园春物正关情，忽到梅边眼倍明。别有醉馀霞脸在，大都风格尽飞琼。
君上孤舟妾上楼，望中烟雨意中愁。江波若会离情苦，一夜东风水倒流。
雷雨垂垂翠色繁，古松阴里了歌喧。问渠何事为人语，我爱山中听鸟言。
燕子声中日正长，读残书卷乱堆床。梦回却爱西窗寂，闲看松花带夕阳。
梨花开遍遇清明，鸲鹆飞来谷雨晴。半捲湘帘玉堂静，酒醒相对溢吟情。
调御出火起正念，萨埵捧香生信心。二士之意在笔外，彼太古者何情深。
道义交情金石坚，公归先作月台仙。平生知我如公少，一诵遗诗一惘然。
堪笑春风亦世情，菊畦偏后发生仁。工夫全向繁桃李，未暇分来寂寞滨。
少小与君情不疏，听君细话胜家书。如今若到乡中去，道我垂钩不钓鱼。
家号八龙名父子，学传二李好师生。风标想见当时少，况是闲居绝宦情。
主人西游去不归，满溪春雨长春薇。怪来马上诗情好，印破青山白鹭飞。
前路虚名未可期，晓来临镜不胜悲。无情最是双青鬓，岂待名成始有丝。
铜塘滩下水如弓，无限青山隔岸东。野庙萧萧修竹里，停舟坐爱满林风。
苏苏官柳曳轻烟，画出尊前离恨天。情债欲偿拚累劫，柳魂须返只明年。
细数前程归兴浓，停舆更恋武夷峰。棹歌九曲今犹昔，谁和千秋万古风。
当初造曲者为谁，说得思乡恋阙时。沧海西头旧丞相，停杯处分不须吹。
伯劳东去燕西飞，同寄春风二月时。可恨同时不同调，此情那得更相知。
围栏换土护花王，爱尔春心不着忙。红玉一枝藏玳匣，百花开尽始成妆。
道人不解尘机事，爱访吹笙骑鹤仙。歌□素芝云外落，一钩梅月晒冰弦。
初晴池阁暖无尘，花落丝飞不避人。秖爱年年好光景，须知华发一番新。
本学多情刘武威，寻花傍水看春晖。无端遇著伤心事，赢得凄凉索漠归。
乌蛮滩上烟水声，伏波庙前秋月明。夜半津人挽舟上，夷歌偏动望乡情。
春风惜别霸陵川，多少长条似马鞭。谁道无情是花柳，赚人来去自年年。
为探雏凤过高斋，更恋新凉未即回。底事江陵经岁去，桓元只合买舟来。
好溪溪水镜般清，流尽人间无限情。几日望家今已近，潺湲不是陇头声。
新买斋居近学宫，传家书籍尽堪容。北窗又有娱情物，三里青山百丈峰。
斜斜花影欲愁予，唧唧虫声亦爱渠。月与诗人元不薄，侬于欢伯未应疏。
千里追风一日还，年来老瘦骨如山。多情画史劳传写，不在骊黄牝牡间。
早游门馆一樵夫，祗爱吟诗傍药炉。旌旆满江身不见，思言记得颍川无。
画舫笙箫张水嬉，小红娇翠斗新眉。多情赖有河桥柳，犹认当年杜牧之。
上如尧舜爱民深，宵旰忧勤冠古今。后苑珍禽都放尽，万方人识好生心。
去棹来帆一聚尘，个中那复有诗情。晚来应是卢仝过，留得茶烟一抹横。
酒堪刚制不禁诗，燕惑莺狂未静时。老笔年来爱庄整，荼蘼影里画乌丝。
粥香可爱贫方觉，睡味无穷老始知。要识放翁真受用，大冠长剑只成痴。
老夫爱此摩云干，欲下黄冈尚据鞍。一疋犹无好东绢，凭谁貌出万松看。
白昼轻裘度玉门，须眉耿耿暗声吞。此行不为乡情重，携取春风散五原。
能事岂工刀与笔，闲情聊付咏而觞。生前忧累须陶写，身后声名尽在亡。
为尔生来体态柔，因情感物寓风流。汝无血气何知觉，自是诗人想像求。
几夜猖狂别恨侵，踏歌相送最情深。明朝独醉黄茆店，更有何人把烛寻。
客途冲雪肯回舟，远过沙溪访太丘。金帐羊羔谈笑处，风情不减晋风流。
万古青山自落晖，白鸥穿破水云飞。孤舟江畔无情思，闲与儿童咏绿衣。
满天流火揽行旌，江上逢君把袂情。为扫海岐松涧石，试弹孤剑雨中听。
朱门粉队古相轻，莫拟侯家说定情。金屋贮娇浑一梦，不如寒淡嫁书生。
努力避喧遭掣肘，强颜追好得嗔拳。交情只有春风厚，千里随人不用钱。
二毛晓落梳头懒，两眼春昏点药频。唯有闲行犹得在，心情未到不如人。
风流谁自谢家安，不爱苍生只爱闲。今日云孙仍不恶，一间茅屋尚东山。
风雨连山松竹鸣，宦途牢落若为情。中宵嘹喨惊残梦，疑是云和重度声。
语恨飞迟天欲明，殷勤似诉有馀情。仁风已及芳菲节，犹向花溪鸣几声。
长信宫中秋月明，昭阳殿下捣衣声。白露堂中细草迹，红罗帐里不胜情。
濠梁庄惠谩相争，未必人情知物情。獭捕鱼来鱼跃出，此非鱼乐是鱼惊。
万物宁无吐气时，平生爱诵杜陵诗。如今天下知元结，六百年间再见之。
月影亭亭上小窗，烘乾瓦背夜来霜。扁舟欲载青山去，尚恋梅花一阵香。
栖迟出处略相同，握手论情一笑逢。便作他年林下约，一樽相对两衰翁。
辟园近阁欲移花，勿漫乘春且种瓜。每爱生平能解事，岂图清玩酒杯夸。
世路羊肠不可之，强将情绪托新诗。素丝黄黑岐南北，政是长悲痛哭时。
前途十里即温城，暂向村林避郁蒸。野老多情能款客，呼儿旋撇瓮头清。
山深不见焙茶人，霜日清妍树树春。最有风情是岩水，味甘如乳色如银。
栗里柴桑事事无，但言吾亦爱吾庐。扫开秋草门前路，恐有观潮访后湖。
周游灵境散幽情，千里江山暂得行。所恨风光看未足，却驱金翠入龟城。
清虚堂里话襟期，友似苏黄从可知。墨宝惜无人爱护，漫令绕寺觅残碑。
泉客将归返故渊，西风渺渺碧波寒。主人情厚无他赠，一把真珠泣翠盘。
行遍灵岩与虎丘，洞霄双径也闲游。钱塘潮送钓台上，投老心情却自由。
老去风情似乐天，恨无张态抹朱弦。一春酒病稀游赏，啼鸟莺花共怅然。
银汉迢遥白露盈，锦屏咫尺隔深情。溪风夜冷鸳鸯起，独自推篷看月生。
不断悬悬故旧情，梦中携手与同行。觉来展转增凄怆，门外铃声报五更。
才子南看多远情，闲舟荡漾任春行。新安江色长如此，何似新安太守清。
醮坛人散碧云沈，天表吾君爱物心。一雨霶𩃱三万里，成汤无用祷桑林。
高沙风快走苍云，小艇供鲈摘紫莼。野泊终朝爱清景，不辜闲禄太平身。
数声应寄春消息，才转花梢浓绿隔。早知襟韵倦逢迎，莫遣临风情脉脉。
能辞朝市隐山中，爱种青松听好风。不学许由长洗耳，谬为图谶悦萧公。
杨花糁径雪缤纷，短艇横江烟草昏。小雁俱来觅春事，情知春过水南村。
吴塞蒹葭空碧海，隋宫杨柳只金堤。春风自恨无情水，吹得东流竟日西。
绿叶朱英春正稠，丹心何事复忘忧。西风别有葵花在，犹恋馀晖照暮秋。
江湖范蠡扁舟上，巾履维摩丈室中。每爱师如莲出水，却嗟予作鸟窥笼。
年年相送短长亭，攀折柔条又发生。柳叶垂丝如妾泪，柳花飘荡似郎情。
花品称王擅洛京，朱朱白白莫齐名。相逢河朔春将暮，半吐檀心若有情。
浓云漠漠雨毛空，染出桃腮照眼红。遮莫异香飘几席，多情拂掠谢东风。
洞庭南下水如天，篷底看书白日眠。我亦怜君爱山色，直须买酒过秋船。
客路东西又晚秋，相思空上水边楼。嫌他新雁无情煞，不带书来只带愁。
剪剪轻风未是轻，犹吹花片作红声。一生情重嫌春浅，老去与春无点情。
高斋读罢思飞扬，把酒花间日正长。最爱君家书带草，青葱似染彩毫香。
杏花憔悴减胭脂，闭户春深笑不知。芳艳半开争共赏，何人还爱雨馀枝。
莺啼燕语各分明，最爱春声自物情。风送夕阳宾客退，一帘香雾浪纹生。
绝爱青山恨隔城，每登楼处动吟情。老身一出京城后，却被山迷句不成。
儿时爱书百事废，饭冷胾乾呼不来。一生被误终未醒，老作蠹鱼吁可哀。
玉壶春酒别情深，满向迎恩桥上斟。惆怅为君歌一曲，拳拳报国爱民心。
翠幕重重护晓寒，窗间金鸭篆烟残。芳情不采闲花草，独倚阑干看牡丹。
嫩云零落树参差，忽见千峰豁所思。酷爱似看名手画，难题却忆古人诗。
天上人间事不同，相思何日却相逢。芙蓉城在蓬莱外，海阔波深千万重。
自爱花枝掌上红，蛾眉如月绾春风。须知粉黛随时变，多恐张郎画未工。
吾家正在龙门下，流出黄河几曲长。忽向徐州城外见，牵情一水正思乡。
别多会少两情深，风幌云屏喜不禁。谁道初秋清夜永，须知一刻直千金。
三十年来认得真，吉凶无据自无情。鹊声纵好非归计，塞耳春风第一声。
赵女高弹鼓瑟声，十三十五笑盈盈。两河剑客知名姓，不似温柔一样情。
云作帘龙山作台，园亭花卉四时开。不知蛱蝶纷纷过，惟爱群鸥日日来。
卧病江东又见春，高斋长日坐生尘。看花饮酒应难强，犹有诗情谢故人。
山居寒重户先扃，自向疏窗爱月明。欲唤花光来貌取，入檐微见一枝横。
江边无处觅天随，又趁斜阳过渺瀰。远爱柳林霜后色，一如春至欲黄时。
人道楼前碍瓮城，无多山色到檐楹。那知皂盖行春日，却与春风最有情。
三百年来此两翁，诗人情性道人风。醉中还似毗耶老，花雨纷纷一笑中。
娟娟疏竹拂云长，门巷无尘气自凉。多病无情如嚼蜡，卧看风篆博山香。
章台走马最多情，不怕春衫扑粉英。半夜归来寒梦短，潇潇卧听打窗声。
清溪见底露苍苔，密竹垂藤锁不开。应是仙家在深处，爱流花片引人来。
恋树残红湿不飞，杨花雪落木生衣。年来百念成灰冷，无语送春春自归。
抱月怀风倍可怜，更劳芳袖拂清弦。谢郎自足真人想，为尔移情北牖前。
雪里穹庐不见春，汉衣虽旧泪痕新。如今最恨毛延寿，爱把丹青错画人。
宿雨初收踏好晴，匆匆行李促严程。东风吹我彭原袂，何限先师执友情。
杜牧寻春春已迟，可怜偏恋折残枝。春丛亦有含花死，豆蔻丁香牧未知。
栉栉银云点太清，一天风露月华明。数声何处吹横笛，引起离家去国情。
半亩为园傍涧阿，楼成隙地已无多。数丛兰草数丛竹，拚得幽情付薜萝。
久厌城居适野情，支筇蹑屐傍山行。人间多少险巇路，纵是天平还不平。
绿杨芳草长亭路，年少抛人容易去。楼头残梦五更钟，花底离情三月雨。
诗家偏为此伤情，品韵由来莫与争。解笑亦应兼解语，只应慵语倩莺声。
挂席西归孺子亭，小春阳煦快舆情。满怀今古凭谁问，独对寒山一带青。
江南书院初图霸，乃斲清琴尔许精。却忆焦桐裁爨下，要知徽外是真情。
梦中相见慰相思，玉立长身漆点髭。不遣紫宸朝补衮，却教雪屋夜哦诗。
交情如漆总难凭，往事寻思白发增。门掩蟏蛸尘满壁，向来曾顿读书灯。
灯欲残时酒半消，断砧疏雨共无憀。老来万事浑非昔，惟有诗情似灞桥。
晓上西华爱日凉，松风如雪洒衣裳。夕阳欲没月初上，乱石满山疑卧羊。
短褐冲风立晓亭，无端物物搅诗情。梅边正被寒山恼，又听松梢衮雪声。
马蹄踏遍龙沙路，载笔频年从属车。且缓驰情向萧散，禁中颇牧有谁如。
幽人不见许玄度，千载徒存旧梵宫。水竹回环犹可爱，徘徊山下想遗风。
马瘏前咏闵驰驱，登岭今朝歉瘦驴。自是老来情味减，欲图靡盬可安居。
草色将寒上客衣，柔情只了得花飞。湘帘不隔社公雨，百姓人家燕未归。
行李萧条出凤城，乡闾渐远不胜情。客舟今夜寒桥泊，肠断江声作雨声。
爱尔湖边草堂静，青青竹色照人衣。闭门无事开春酒，不管风高柳絮飞。
此会明年未有期，便将轻别作长离。多情莫学千金水，才满空江又落时。
谪宦商于又解梁，二年不见赭袍光。重来班列虽疏远，祝寿情深泪数行。
黄云风捲河水合，白草寒凝朔雪深。但使元戎能爱士，谁无猎骑破胡心。
何处杨花小院轻，捲帘孤坐午风清。一春寥落江南梦，肠断吴姬劝客情。
满地菲菲绿涨春，多情长践落花茵。谢家风物依然在，不见临池染翰人。
花梢红日满楼台，斗帐流苏睡不开。浪说多情狂宋玉，行云人只梦中来。
连岁芙蕖照眼明，今年荷叶又青青。老夫去此无他恋，祇忆看花水上亭。
携锡西山步绿莎，禅心未了奈情何。湘宫水寺清秋夜，月落风悲松柏多。
凉云晴压绿枝低，涧底珊瑚长欲齐。爱对繁阴清似洗，几回扫径独留题。
远供军饷出开平，此日归来荷圣情。独爱居庸山水好，自临涧石濯尘缨。
剃发多缘是代耕，好闻人死恶人生。祇园说法无高下，尔辈何劳尚世情。
天朝交口重声名，公自翛然物外情。氓有焦桐旌往恋，当年靖献与俱清。
爱君谈辩似悬河，更喜交情古意多。长使马周贫作客，令人千古愧常何。
却为多知自不灵，今朝教汝卜长生。若求深处无深处，只有依人会有情。
嗟乎老子启精蓝，树下藤萝手自芟。遗爱不教终断绝，山前山后长新杉。
仙馆曾逢玉带姿，梦中要作晓寒词。于今相对情如水，唯有清霜绕鬓丝。
春风来信已分明，不待骚人玉笛横。莫道未开难等候，开时却恐转关情。
白云关我不关他，此物留君情最多。情著春风生橘树，归心不怕洞庭波。
珊瑚击碎冷无声，散作疏花点点明。远寄馀音溪上去，春风百里故人情。
天下庐山第一奇，西风楚楚送行时。晦庵白鹿书犹在，非是游山只爱诗。
不宿青枫学子规，不穿绿柳伴莺啼。双飞只爱清江水，自喜身轻照舞衣。
别愁归恨是清明，眼眯风沙白发生。纵有花枝如画里，看花不似少年情。
喜胜春幡袅凤钗，新春不换旧情怀。草根隐绿冰痕满，柳眼藏娇雪影埋。
巫山空翠湿人衣，玉笛凌虚韵转微。宋玉多情今老矣，闲云闲雨是耶非。
学道躬行意味真，爱君辞气见忠纯。千秋万古先贤传，合作中朝第一人。
起舞尊前掩泪痕，芳魂何意傍兰荪。楚歌月下无人听，露泣烟啼恋主恩。
乐天名位聊相似，却是初无富贵心。只欠小蛮樊素在，我知造物爱公深。
曾与毛刘共学丹，丹成犹未了情缘。玉皇敕赐西湖水，长作西湖月水仙。
晚交谁似两龚清，冰雪情怀独老成。扬秕在前容齿长，积薪居上看文鸣。
幽栖地僻经过少，钟梵声中掩竹门。唯有多情枝上雪，暗香浮动月黄昏。
欲写明妃万里情，紫槽红拨夜丁丁。胡沙望尽汉宫远，月落天山闻一声。
汶水匆匆唱渭城，春风一别数年情。知君本是飘零客，未必重逢在此生。
六街箫鼓动欢声，独坐行台看月明。不是有心贪胜赏，偶逢时节独关情。
两代豪华尽可哀，中丞楼榭故侯台。多情惟有东流水，依旧声从树杪来。
墙头花外说新情，拔去闲愁著耳听。青鸟已承云信息，预先来报两三声。
寒气棱棱雪作晴，看花独自出郊行。北枝未吐南枝发，笑杀春光也世情。
白发和愁取次生，关河千里故乡情。自从秋雁南征后，日日淮边问客程。
戏谑休翻芍药词，曲中偏爱比红儿。花开花落缘何事，不管人间有别离。
鹧鸪声里夕阳西，陌上征人首尽低。遍地关山行不得，为谁辛苦尽情啼。
早时风景爱东吴，一到京师兴益疏。偶向城南疑泽国，夹川垂柳带僧居。
接庐栽破一区云，引瓞扪林画处分。三径无资偏爱汝，丈人才力岂堪云。
元亮作官还爱菊，好声嬴得刊于竹。彭泽千年留故名，更有何人武芳独。
艳歌能起关山恨，红烛偏凝寒塞情。况是池塘风雨夜，不堪丝管尽离声。
朱轓皂盖有行期，暮景无情惜别离。枕疾半旬乖语笑，急风吹雨泪垂垂。
咽雨哀风更不停，春光于尔岂无情。宜须唤得谢豹出，方始年年无此声。
青毡已辱温存厚，花被何当过爱多。微吟凿石潭边枕，细忆金沙洲上歌。
重访隐斋留雅咏，将归禁署促东辕。晓猿夜鹤君家物，不恋南湖只恋轩。
风云无限故乡情，酒半登台奏楚声。富贵一般游子意，锦衣何似衮衣荣。
浩态狂香昔未逢，红灯烁烁绿盘笼。觉来独对情惊恐，身在仙宫第几重。
何事幽禽也白头，多情想是为春愁。绯桃一树花开遍，啼断东风意未休。
宦情离思入风烟，把酒相看各惘然。今日黄金台上别，与君重会是何年。
窄阑逢处不抬头，脸晕犹呈灭烛羞。翻忆未成欢爱日，一番相见一回眸。
爱闲不向争名地，宅在街西最静坊。卷里诗过一千首，白头新受秘书郎。
幽居懒慢养馀生，强为春风处处行。藉草弄花终少味，寻山爱竹尚多情。
便风五两更悠悠，回望乡闾烟雾浮。若问无情唯颍水，不来随我到扬州。
病馀身世淡无情，但觉春来暖渐生。送客出门花已谢，问知昨日是清明。
风月情真诗浩荡，江湖水阔蓑飘翩。丹青不是江门影，又画瞿昙又画仙。
七十二滩声共闻，一朝路向李溪分。梅花无情动春梦，未好忆家先忆君。
上下邮程祗在山，白云苍雾苦跻攀。闲情独被梅花觉，引领春风破客颜。
胡卢河畔洗毡裘，日日花香满水流。嫁得夫郎爱官职，去随太子取交州。
花垂三径阁临池，爱客开尊但赋诗。乘兴何妨偏潦倒，白莲社里笑攒眉。
杨柳花飞蝴蝶忙，垂丝袅袅系情长。数声玉笛江南引，愁杀春风马上郎。
忆昔云帆过洞庭，万竿烟雨鹧鸪鸣。如今却向图中看，无限新情与旧情。
一段无情作有情，如来相貌十分真。不因人世皆尘土，谁识山头不坏身。
偶寻君至得身闲，十载情悰一笑间。天意不教人剧别，斜风吹雨暗前山。
绣衣乘驿急如星，山水何妨寄野情。肯向九仙台下歇，闲听孟叟醉吟声。
秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。
诗翁名字简思陵，死去人疑化鹤丁。败絮当年犹自拥，褐衣今日可忘情。
朔风微雨橹和鸣，已度钟吾问古城。北路渐遥南路近，伊谁一写个中情。
爱山连日作山行，未惬登临负此情。归去夜深诗梦里，依稀犹听涧松声。
病无情绪惰吟诗，笔砚空存兴已非。满眼绿阴春树老，小窗初日动晴晖。
紫塞来时偶失群，追飞已隔万重云。人情所喜惟朋附，耳听孤鸣似不闻。
小至时欣云气祥，玉阶渐见管灰扬。不知边塞征人妇，可有闲情验线长。
东湖觌面本情亲，到得东湖动隔旬。若道四并成浪语，如何寸步不由人。
寻幽养病惟依寺，心了身闲祇爱僧。幻界夜来窥色相，杳然空见佛前灯。
暝色分烟上远峰，雨声断处又晴风。宝香羞冷闲情远，落尽蔷薇一架红。
事去台空世屡更，桐江山水尚含情。丝纶本是无心物，钓得人间万古名。
砌草茸茸石径斜，竹篱茅舍带江沙。昼长睡起多情思，看遍林阴商陆花。
世间固有无情物，天上宁无有欲仙。想得武陵人去后，精神交感此因缘。
沽名不许齐眉案，苦行甘为辟谷清。休笑于陵陈仲矫，炒麸咽李总非情。
玄都玉府信清娱，三鸟西来数寄书。试问鸳鸯如许事，凤情鸾想近何如。
遥望慈舆宝扇张，帷宫初进紫霞觞。圣人爱日心无倦，转觉铜龙昼漏长。
采菊遥怜种菊时，心情惟遣橐驼知。贵花贱叶非吾意，野蝶闲蜂任汝嬉。
驷马于公爱里闉，双凫叶令畏京尘。新丰酒价毋劳问，且作高阳社里人。
时情逐势饵边鱼，贫病由来俗易疏。何事太丘直有道，炎天问病到贫居。
青门何在从瓜熟，玉水难忘对竹哦。政复安车裹轮好，情知老子不婆娑。
才出家来恩爱轻，师于东隐却关情。一盂菜饭留分与，方信空门有弟兄。
灵泉百尺接龙潭，一日能酸一日甘。笑我交情淡如水，从今不必论酸咸。
酒醒湖光生嫩凉，卧船吹笛藕花香。游人尽逐莺花去，一片闲情在夕阳。
隧道前头御路平，春来雨露不胜情。路人曾见官家过，翠幔红妆逐辇行。
乳犬垂头傍竹门，低回似恋主公恩。中宵莫学篱边吠，风满山花月满村。
夜静孤村闻笛声，溪头月落欲三更。不须吹彻阳关曲，中有征人万里情。
秋兰香里翰林家，只寄新诗不寄花。应笑尘缨恋京国，岂知心在楚天涯。
锦绣杭州几万家，野人犹恋旧京华。旧京三百春风巷，一巷笙歌一巷花。
袅袅墙阴竹数竿，秋风尽日舞青鸾。平生爱尔缘潇洒，莫作封君渭上看。
一曲丝桐馀古意，百篇风月寄闲情。君诗即是琴中操，底用离鸾别鹤声。
楚水悠悠浸楚亭，楚南天地两无情。忍交孙武重泉下，不见时人说用兵。
秋山风月有馀清，秋水船如镜里行。此景别来今十载，画图相对不胜情。
只有闲情搜景物，不将客鬓惜流光。京华才子多文会，众许清词每擅场。
忽听昭阳歌吹声，倚栏无语不胜情。青青长信宫前草，尽是銮舆去后生。
月落西轩夜色阑，孤衾不耐五更寒。君情莫作花梢露，才对朝曦湿便乾。
客子明朝早问程，樽前今夜苦为情。使君亦恐伤离别，不使佳人唱渭城。
倾盖交情别后真，凭将桐水寄殷勤。怀中一片沧溟月，欲报宣城郡里人。
城门书开车马喧，人行呵道竞摩肩。军兴那得廷如水，监郡从来不爱钱。
寒溜山房太惨情，夜长枕畔听泉声。起来独自浑无语，牢落凄凉澹泊清。
秦女窥人不解羞，攀花趁蝶出墙头。胸前空带宜男草，嫁得萧郎爱远游。
田头纵步午风凉，陂水青青浸稻秧。爱杀檐前双燕子，落花多处得泥香。
景好宁知是异邦，竹篱茅舍枕沧江。吏情更有山林趣，绿树门前画戟双。
每爱高楼畏独来，非关觔力怕徘徊。江头无限桃花树，恰到来时满眼开。
柔情壮志古相妨，富贵劳君亦太忙。骏骨沙场横似雪，金台休更试丝缰。
琵琶人去几经秋，司马青衫亦故丘。唯有当时亭下水，无情依旧更东流。
春风相引与诗情，江上闲冲细雨行。最感横山山上塔，几回相送复相迎。
琼山绿水旧游行，沧海归来语后生。几醉几醒醒后醉，世间何事合留情。
青灯读倦阁遗编，见月多情又不眠。欲识此心虚妙处，沉沉户牖嫩凉天。
情知马上去无还，遥指干旌认汉关。纵使生前胡地老，归魂犹得见南山。
胡床兀兀坐忘情，似向曹溪见老能。若处樵歌好消息，妙高峰上许人登。
匡时事业了无成，牢落风尘笑此生。却羡灞桥驴背客，无端风味助吟情。
永感无心恋搢绅，十年不起卧龙身。一朝黄纸除书下，八郡衣冠尽望尘。
人间万事本无穷，都在金声玉振中。老我平生空爱此，鬓毛萧飒满秋风。
金缕垂波香雾浓，春风黄鸟画桥东。多情却笑隋堤树，长带凄凉暮雨中。
闽地高僧楚地逢，僧游蛮锡挂垂松。白云逸性都无定，才出双峰爱五峰。
留春无计奈春何，满地莺声绿树多。痴蝶纷纷少情思，尚饕馀馥抱残柯。
春夏山中日正长，竹梢脱粉午窗凉。幽情只许同麋鹿，自爱诗书静里忙。
东观从来选俊英，一时乐育合人情。公卿由此涂中进，密勿登庸得仰成。
老冒风尘万里行，蒲轮今日出都城。独怜陌上王孙草，一任寒霜不世情。
垂杨过我屋头青，门对茅峰远世情。赢得行人闲著眼，却疑此处即渊明。
春风动地卷红旌，人在清溪阁上行。歌舞洗空亡国恨，风流太守亦多情。
君家十亩春苍筤，犀株解箨冰玉香。山东麦饭藜羹客，有底诗情合得尝。
头田乱插白红牌，翁媪相看不敢猜。十八年愁今日散，爱民使者检荒来。
𫖯望群峰目已惊，山僧更解说山情。夕阳归去心难足，未听飞泉雨后声。
老怀偏爱酒浇诗，况是荷亭畅饮时。应怕水仙欺白发，霜天姑待菊离离。
不爱其身过易于，尽判一死外无馀。麒麟阁上没公议，却把芳名最后书。
每叹飘零若转蓬，归来复喜两情浓。翻思在昔遥相忆，山水几重云几重。
从来湖上胜人间，远爱浮云独自还。孤月空天见心地，寥寥一水镜中山。
严陵情性是真狂，抵触三公傲帝王。不怕旧交嗔僭越，唤他侯霸作君房。
情深草木奈君何，欲补荔支入九歌。异日兰台诸弟子，招魂须用柘浆多。
曾留宋玉旧衣裳，惹得巫山梦里香。云雨无情难管领，任他别嫁楚襄王。
团团如月麻如星，星月和酥燮理成。饼出高门还第一，何如粔籹作人情。
春风有客梦刀头，政好将军侍太丘。为惜交情留信宿，无端樯燕聒离愁。
芳春随分到贫家，儿女多情惜岁华。聊为海棠修故事，去年灯烛去年花。
坡翁昔爱是山中，我以何人敢比踪。筑室买田居此了，闭门读易保吾终。
害道无如徇爱嗔，养生尤要啬精神。祝公少置空闺忆，天下安危在此身。
每爱西江双井黄，食莲念母寸心长。东邻舅氏年将老，相见何烦忆渭阳。
闲身闲看白云闲，更爱青山懒出山。别起楼台半空里，只教钟鼓落人间。
眼中爱竹只数根，他时留取双文樽。除却酒徒与渔父，春风长日不开门。
危峰叠叠起丸泥，莫爱幽奇是假为。黄阁何功宜自劾，去寻真隐老衰疲。
月筛窗幌好风生，病眼伤春泪欲倾。写字弹琴无意绪，踏青挑菜没心情。
谁道春风不世情，朱门偏闹荜门清。山禽未解东君意，犹搅残妆梦不成。
饥寒万卷寄萧疏，越路三千去上书。明主既知尧舜事，故山依旧爱吾庐。
月薄西山夜气清，就床攲枕不胜情。姮娥似欲相钩引，特地窥窗巧献明。
酒筒诗卷足生涯，更爱茅斋傍水斜。独倚东风寻句好，一溪春渌涨桃花。
官船只只离巴城，邻境如何免得惊。镇日爱人堂上坐，夜更朝鼓转分明。
客子思归悔远游，曾波新绿恋汀洲。庾郎得暇为春赋，定是春来未肯愁。
画堂银烛彻宵明，白玉佳人唱渭城。唱尽一杯须起舞，关河风月不胜情。
侍帅太监眼非低，也爱州人为立牌。到得徽猷胸次别，政成浑不要人知。
半夜苔阶拾鹤翎，忆渠飞去最关情。柴门正对林梢月，偏照归程万里明。
三休亭上狎樵渔，爱子持觞问起居。不似东山输别墅，愿从黄石授兵书。
西塞山前一钓丝，此情唯有白鸥知。黄尘不上矶边石，坐到风恬浪静时。
年来多病爱栖禅，宝鉴慵将照丑妍。却忆南湖孤顶月，定回金磬落岩前。
伍年重到支公院，物态人情尽不同。唯有寒柽暗秋色，依然蝉噪夕阳中。
白帝怜秋自不胜，等闲时放一番清。诗情大似归飞鹤，聊作当年警露声。
别梦依依到谢家，小廊回合曲阑斜。多情只有春庭月，犹为离人照落花。
故国园林玉树新，路旁休恋野花春。寻常世上痴儿女，只重黄金不重人。
客来莫怪寡心情，俗吏喧哗不喜听。多感后池杨柳眼，一回相对一回青。
日日花前醉赋诗，多情休诵北山移。沾巾不要时人学，独为秋香插一枝。
闲云澹澹树离离，天远江清小舸归。一段诗情谁会得，风流当属谢玄晖。
团团亮隔松萝古，寂寂虚堂槁木春。一段光明无处著，尽情分付楮先生。
花时伏枕𣨼归情，纸帐罗浮梦未成。不是宫霞分片色，空教笛里落春声。
远冢松回曲渚风，一官闻是校书终。霜情月思今何在，零落人间策子中。
乞巧传杯不暂停，人间天上两关情。西风吹断牛郎泪，洒落帘前作雨声。
九霄日月耀宸斿，万国舟车拥冕旒。南望湖湘云树绿，君王不是爱春游。
湖上春游只爱晴，何朝何夕不晴明。绝怜疏雨微云里，点缀湖山分外清。
垂老何堪此别离，感公情义独心知。故应他日汀洲泪，独立难忘捩棹时。
早已棋中悟死生，不须须上看勋名。风吹酒面秋情眇，月透诗肠夜未清。
梅花乱落雪纷纷，两袖东风酒半醺。春月满堂歌舞散，高情浑欲梦梨云。
年来聚首情何乐，今日匆匆又解携。千里故交惟藉酒，劝君更把手中卮。
病眼逢花亦倦开，流莺飞去误相猜。多情却爱僧堂燕，才得春风却再来。
宦情羁思共凄凄，春半如秋意转迷。山城过雨百花尽，榕叶满庭莺乱啼。
禅家直欲寻空去，却有张僧爱读书。此是秉彝千古性，谁言无极是真无。
梧竹风来玉枕凉，月高偏爱占华堂。休言境界亲曾有，画出如闻夜气香。
宫亭不肯一分风，故遣江妃笑道穷。山水有情怜赋客，明年还至蠡湖东。
长镵秋圃自锄荒，望入高山路渺茫。不信爱莲亭子上，有人白日到羲皇。
贤达何心博令名，直缘身世早相轻。放勋未易酬知己，得向箕山适我情。
楚王涧前秋水生，泠泠绕舍玉琴鸣。道人独爱林中静，泻向圆池一镜平。
欲赋闲情思苦迟，却将多病恨芳时。谁言句律春来细，开过梅花无好诗。
金陵千古帝王都，肉食何人解远图。只有爱民真学士，不惭通务汉三儒。
天末远峰生掩冉，石间流涧落寒清。因君写得三株树，忽起孤云野鹤情。
长官辞县赋归来，独爱幽花手自栽。何日一樽同笑傲，东篱饱看带霜开。
璧月团团玉镜台，照人怀抱霎时开。无情最是芦包水，不共西南一路来。
劲节幽芳夹翠屏，相看风韵喜同情。蒹葭倚玉从来有，荆棘何妨一处生。
鹿眠芳草印春庭，月挂萝窗晓半扃。白发老僧偏爱客，忍寒同看换鹅经。
扬州桃叶能留客，任是东风江上狂。南北人情亦相似，六军不肯过咸阳。
幕府游从盛一时，之人襟宇更瑰奇。西风莫作鲈莼恋，越国江山日要诗。
荷底清涟照绮罗，长安公子旧情多。踌躇不去知君意，重唱吴音白纻歌。
古田同井今同村，同坐杯盘到子孙。合是田家爱元日，白头拄杖拜人门。
贤科采掇误知名，素卷青衣守进呈。两字早从提笔定，白头空愧古人情。
三年掷却皂纱巾，五柳家风一味贫。愿得龙沙休带印，儿孙只作爱山人。
爱玄真子吟佳句，笑老姜公用直钩。一片水乡供活计，四时风月在扁舟。
春江一曲绕孤村，鹤有双雏竹有孙。爱听沧浪临水坐，背人新月弄黄昏。
君居楚尾妾吴头，咫尺天涯作许愁。多谢有情江上月，夜深分照两家楼。
才去还回似不情，萧然两耳乱泉声。衣巾染得江岚透，谁道山人骨亦清。
自别罗浮岁几更，暗香疏影每关情。如今同醉东风下，人比梅花分外清。
绕池闲步看鱼游，正值儿童弄钓舟。一种爱鱼心各异，我来施食尔垂钩。
碧纱窗薄晃朝曦，睡起心情不自持。妆饰尚慵临曲槛，却教鹦鹉念新诗。
曲阑矮几坐晴波，柿子胡桃落叶多。为爱城西好风景，相期一日一来过。
子墨玄玄梅白白，以梅号墨岂其情。年来黑白无分晓，墨作梅花卖得行。
烈燄丛中嘶骏马，通身白汗做官人。爱君访我维舟处，一笑禅房尽是春。
烽火何曾不暂惊，人民安堵太无情。鸳鸯绣出全无样，要与他家帖画屏。
最爱风流郑守愚，孤高元不染尘淤。风前绿酒能歌舞，岩畔白云同卷舒。
彩笔闲情赋未曾，白头吟罢思何胜。相看此夕真如梦，剪尽花前一夜灯。
雨馀凉气晓风沨，却爱朝阳一抹红。照影芙蕖天与远，可能犹恨打头风。
好月多情不待招，满江风露夜迢迢。分明记得扬州见，只欠琼花与凤箫。
不薄柴桑驾不回，村醪满引兴悠哉。含情未尽东周话，云合乌巾父老来。
村落萧条夜气生，侧身东望一伤情。丹楼碧阁无处所，祇有溪山相照明。
随缘稽首复何求，默共山情指点幽。绕耳号呼忽涕泪，荣期三乐我能酬。
几多爱子出萧关，山积胡沙骨未还。好把望思台上泪，随风北去洒阴山。
倚云傍石太纵横，霜节浑无用世情。若有时人问谁笔，橡林一个老书生。
岁晚阴阳苦自催，黄花开遍白花开。千枝烂熳俱无色，独爱凌霜野树梅。
贾谊投文吊屈平，瑶琴能写此时情。秋风一奏沈湘曲，流水千年作恨声。
白首扁舟□访寻，江山□□□登临。□□□是□藏处，□□平生赏爱心。
夙世曾将今世盟，从来难弟自难兄。无生有话大家事，正好团𪢮洽道情。
有人情重赠尤多，奈我中心义理何。纵使尽添齐楚富，一身之外总为他。
清晓霜华漫自浓，独凭爱日养残红。劝君秉烛须勤赏，阊阖难禁一夜风。
云出于山复恋山，至今留住翠屏间。片云既被山留住，云自留山我自还。
有客南来话所思，故人遥枉醉中诗。暂因微疾须防酒，不是欢情减旧时。
晚西寒雨湿黄昏，爱睡山僧已闭门。独自倚栏还独笑，男儿心事与谁论。
江上春云似舞衣，乱流残照弄晴辉。浮云自爱无拘刺，流水年华去不归。
箕南斗北各殊方，谁信相思去梦长。蓬断草枯当岁晏，寥寥空对蕙炉香。
知暗恼说是多情，情到多时处处轻。幸我生平颇情寡，陡然迷惑为卿卿。
郊原缭绕暗戈兵，笳鼓声悲惨客情。心折几回翘首望，路迷何处是西京。
思鲁桥边月较明，二贤祠下水偏清。如何水月无情物，也重当年邑宰名。
渡南渡北是长亭，沙上行人立马情。回首若无烟树隔，只应犹望见高城。
常思清净世情闲，遥认天平我扣关。莫道玄谈些子是，凤飞鹤宿九疑山。
坎井鸣蛙自一天，江山放眼更超然。情知春草池塘句，不到柴烟粪火边。
睡起东窗日已红，扶头宿酒未惺松。南阳一梦何关醉，自爱终身作卧龙。
云影蕉台秋气清，半檐凉雨夜深情。湘帘不卷犹残醉，遍向萧萧叶上声。
为爱梅花不自禁，拟分风月到花阴。水深草满都迷路，祇向暗浮香处寻。
病多渐减灯前课，老甚都忘枕上愁。一段高情谁会得，卧听檐雨泻清秋。
一念正时便是惺，要知念处也无情。无情知见真知见，到了参前即性灵。
风倍凄凉月倍明，人间占得十分清。可怜宋玉多才子，只为多情苦怆情。
秋草空繁不识名，秋蒲虽脱尚能声。君行爱护青鞋底，行到山空恐路生。
海风吹浪去如飞，离母山高日出迟。此意此情谁会得，因书写与故人知。
殿宇时闻燕雀喧，虚庭尽日少人行。孤吟独坐情何限，时喜风传中鹄声。
垂杨无态不堪夸，犹有馀情解作花。三月纷纷飞似雪，白门啼杀叛儿鸦。
侯门不肯礼儒生，年少元戎更不情。此际贺兰山下路，西风落日槛车行。
卿云华月丽衣裳，抟拊初登下凤凰。竹矢区区天亦爱，河图相伴到成康。
霜晴十月玉溪村，占尽风情向小园。采石浪寒青冢暗，是谁招此断肠魂。
看竹看花本国春，人声鸟哢汉家新。见君庭际小山色，还识君情不染尘。
桃红柳绿送春归，雨细风微昼掩扉。睡起一杯千沸水，神深智浅世情违。
爱山日凭西楼角，听雨长来破寺中。可恨无人同此味，绕檐疏竹鸟呼风。
粉翅还嫌蝶太轻，雪衣偏喜燕多情。宁王玉笛知何处，寂寞黄昏伴月明。
早岁朱衣隶羽林，宝刀耿耿誓同心。相扶直上麒麟阁，不爱将军肘后金。
潇蓝湘碧总含清，两不分流最有情。任是潇南湘亦北，潆洄终向楚王城。
天北天南绕路边，托根无处不延绵。萋萋总是无情物，吹绿东风又一年。
诸孟憎吾似犬狞，贤臧哭孟倍伤情。季孙爱我如甘疾，疾足亡身药故宁。
一缕沈烟袅碧虚，五千言是读残书。亦知终日无凡事，祗恐凡情未破除。
两堤草色绿无际，五月草虫声已清。自是天机能动物，舟中闻此倍多情。
一点孤忠日月光，千年馀韵蕙兰芳。临流欲问怀沙事，江水无情空断肠。
家常爱著白生绡，纤弱难胜一束条。忽觉眼前颜色换，檀郎生日是明朝。
壮志情知已不多，便鹰扬去盍如何。凄凉两眼西风里，犹尔留连作好歌。
画时应遇空亡日，卖处难逢识别人。唯有多情往来客，强将衫袖拂埃尘。
古树亭亭晚色阴，闲情相对岁寒心。万年枝干成千尺，夜半青龙作雨吟。
东篱把菊陶元亮，北渚搴兰楚屈平。几曲清歌一壶酒，高情元不累虚名。
披露已谐平日志，开云须信大贤能。只馀天道终堪倚，不问人间爱与憎。
曾衔丹诏下江城，再接音书太古情。闻道贤良今得荐，未应曲学负邹生。
映空微雨不成丝，约勒桃花欲动时。争奈东风有情思，晓红轻笑竹边枝。
龙衔缥质尊王贡，月满春规记焙名。此味赏音知有意，不将甘醴作交情。
满山红翠教飞时，荔子低低拂水湄。红翠爱雏毛羽好，为巢不敢在高枝。
半岩亭势俯涟漪，北顾尤宜鹭下时。终是谪仙风思好，无情常与月相期。
尽日山行不厌迟，肩舆随处爱秋溪。路回忽见江头县，风景清幽兴不迷。
雨来山色暗成愁，雨后波光翠欲浮。山色水光元自好，宦情羁思苦悠悠。
城山饮罢冷侵衣，湖上重来月满卮。未爱疏篱黄菊日，最怜秋水白云时。
淅淅金风吹玉扉，夜深清露坠罗衣。谁言欢逐昨宵去，银渚含情似未归。
豆蔻春梢著小花，玉人憔悴掩琵琶。阮郎病起心情减，半榻松风自煮茶。
群峰南北争嵯峨，如泻大壑翻众波。爱之欲把入图画，世无好手将奈何。
擒虎戈矛满六宫，春花无树不秋风。苍惶益见多情处，同穴甘心赴井中。
炎炎畏日爱浓阴，穆穆清风爱好音。不独爱松兼爱竹，此君亦有岁寒心。
野鹤横江化羽人，德云元说是前身。人闲一谪无长物，最爱先生彻底贫。
两闲洒落无尘著，万象森罗触处逢。此意要令儿辈觉，擎天一柱爱中峰。
万事无端不系情，读书终日掩柴扃。金风动地顽云散，四望青霄霁月明。
门前画戟寻常设，堂上犀簪取次看。最是恼人情绪处，凤皇楼上月华寒。
荒山寒谷停车处，慰问丁宁出至情。白叟黄童俱感泣，不图今日睹升平。
睡起和春倚小廊，寂聊情绪满斜阳。园林已是花飞急，帘幕争禁燕语忙。
凤池研瓦墨成螺，书画皆圆晋法多。爱尔米家新制好，水岩真紫胜洮河。
云谷山高列画屏，晚来尽对更多情。烟凝紫翠斜阳里，一幅丹青写不成。
为爱云山深复深，筋骸粗健强登临。一般真意谁能辨，矫首苍茫独咏心。
寻常爱诵后山诗，却笑贫官解忍饥。何处还逢赵郡使，亦留青眼照寒微。
林梢春动紫烟生，匹马东风十日程。若到济南行乐处，城西泉上最关情。
青溪馆前江月明，桃叶渡头江水清。莫向酒垆听玉树，谁能不起客中情。
利名都不到胸中，由此胸中气自冲。既爱且憎皆是病，灵台何日得从容。
水游陆走不同生，濡足相随有至情。早晚拍浮春浪去，岂知垂翅到天明。
白发侵侵生有涯，青襟曾爱紫河车。自怜悟主难归去，马上看山恐到家。
高情潇洒出风尘，华毂传呼下士频。独愧迂疏无别技，鸿飞冥冥任吾真。
窗外度声风宛转，庭前舒影月分明。参横斗转情无尽，骨冷魂清梦不成。
残山剩水一荒基，古寺烟笼白塔低。燕子不知身是客，秋风还恋旧巢泥。
藁砧不寄大刀头，化作峰头石也愁。岂有心情管风雨，向人弹泪绕天流。
金弹横捎玉勒飞，乘闲日日放鹰归。将军总爱非时猎，原野如今雉兔稀。
翠蝶密偎金叉首，青虫危泊玉钗梁。愁生半额不开靥，只为多情团扇郎。
别鹤凄清觉露寒，离声渐咽命雏难。怜君伴我涪州宿，犹有心情彻夜弹。
树边久立任衣单，为爱天香彻骨寒。脑子斛量犹觉臭，安知人世有沉檀。
江水春深好弋凫，明星垂近屋东隅。国风原自鸡鸣始，杂佩郎今爱惜无。
爱此长堤夹树行，北来乡土倍关情。青山白水浑相似，只欠提壶布谷声。
庭柯何事报秋声，江路迢迢几日程。我去你留俱寂寞，月明他夜最关情。
可爱南山与北山，北山上有斗芒寒。碧云归尽人何在，更捲珠帘到夜阑。
心情犹在未收时，却顾花闲影渐移。不道春来添几线，日长只与睡相宜。
南州门户到云来，犹有诗情出九垓。怜我风帘钻故纸，借君月露洗黄埃。
利出私情害万端，义循天理乐而安。是非得失分霄壤，相去其初一发间。
先生寄傲向林坰，自得湖山物外情。闲把考槃歌一阕，松风瑟瑟有馀清。
寒食都来数日闲，颜卿家帖到今传。此公刚鲠无情煞，到得春时也自怜。
老大成名仍足病，纵听丝竹也无欢。高情太守容闲坐，借与青山尽日看。
谁凿天长水满塘，菑畬端可足民粮。欲知遗爱深于海，都在空祠一瓣香。
谁制云巾蝉翼轻，况逢新沐晚凉生。北窗高枕承嘉惠，东省弹冠异昔情。
闲爱梅花住武林，换人岁月已侵寻。水边竹外相逢瘦，一寸枝头一寸心。
日抱吟情到此亭，捲帘孤坐看云生。诗怀恰与云相似，一点悠然度太清。
恨无佳句答情诗，搔首如何措一辞。知道春风动归思，篮舆山路想频移。
腊后梅花破碎香，望中情地转凄凉。游山只道寻高处，高处何曾见故乡。
绣箔珠帘旭日长，东风吹动郁金香。双栖乳燕浑无语，脉脉春情绕杏梁。
绣衿香暖怕分离，乔倩情痴百岁期。岂为泥莲移不得，穷泉应恨福娘诗。
采药归来抱膝吟，烟霞情性爱山林。不留踪迹在图画，三十六峰何处寻。
谁将尺素写双清，五鸟群居似有情。若使雌雄相唱和，不知一只向谁鸣。
何处桃源堪问渡，此间蓬岛足衔杯。情深子建还相契，童稚开关总不猜。
水阁风微快葛衣，沙村返照淡馀晖。数声楚些无情思，不似吴中缓缓归。
寻常多爱此峰游，踪迹疏来已十秋。他日会心峰愈胜，小诗难写兴悠悠。
昔贤自是堪加罪，非敢言君爱窃诗。叵耐古人多意智，预先偷子一联诗。
昔逐良人去上京，良人身殁妾东征。同来不得同归去，永负朝云暮雨情。
旦上襌衣试绿罗，情知春暮亦无何。风吹一架荼蘼雪，酒恶频将玉蕊挼。
山如巫峡烟云好，路似嘉祥水木清。大抵游人总应爱，就中难说是诗情。
壮时瞻仰近龙颜，老尚簪缨侍从班。恋阙敢辞筋力倦，铭心刻骨更输丹。
平林风静坞云轻，一掬寒泉荐客情。会与此山重有约，何妨一日一经行。
篷底烟飘一线香，含情无语对秋江。野人惯洗尘头腻，未洗尘头几点霜。
年几五十无知己，乘兴将为剑阁行。从此与君尤隔绝，兴怀畴昔若为情。
生死交情二十年，舣舟京口倍凄然。青山细雨人何在，怅望城南白兔阡。
天地机缄我不知，梅花开早杏花迟。东风更比人情恶，偏把冯唐白发欺。
王郎近代丹青手，写出秋山意外清。遗迹宛然人不见，临风无限古今情。
讲堂春永坐横经，绕席梅花相对清。想见长洲萧博士，往来吟咏共高情。
东南郊日上团红，浩荡天区望始穷。独爱暖云如擘絮，纷纷无事映晴空。
不求见面惟通谒，名纸朝来满敝庐。我亦随人投数纸，世情嫌简不嫌虚。
诉尽中情为两诗，可怜谁识汉文姬。归来已觉秋风晚，标格犹应似旧时。
酒醨情恶不成醺，况复匆匆欲语分。留客恨轮无四角，供庖叹鳖少双裙。
春水流花别浦长，东风一日九回肠。多情燕子虽营垒，那得衔来入画堂。
心存魏阙江湖远，归觐重瞳日月明。遥忆五伦思一见，岂询宣室鬼神情。
休嗟光景速于飞，为爱春从柳上归。好是新年添一岁，却知今是与前非。
此身非不爱罗衣，月晓霜寒不下机。织得罗成还不著，卖钱买得素丝归。
为爱凌晨细细开，谁人伴我独徘徊。朝阳满树无尘滓，寒雀惊窥欲下来。
彩云声断玉箫寒，几许幽情欲话难。尽日伤心人不见，一帘风雨杏花残。
叶底黄鹂一再鸣，故知久住识人情。习家池馆元无禁，应笑山公自懒行。
爱惜铅华洗又看，画阑桂树雨声寒。千年不作鸳鸯去，唤得书生笑老瞒。
兄弟当家子若林，情怀偏向酒边深。里中恶少多相侮，不设机关半点心。
观君犹自有童心，无乃钟情尚未深。若是果将奴郑重，莫相调笑路旁金。
金华仙客此幽寻，为爱潇湘云气深。醉骑白石还山去，一个苍龙伴独吟。
感君情重惜分离，送我殷勤酒满卮。不是不能判酩酊，却忧前路酒醒时。
闭门十日厌尘埃，才见湖光眼便开。最爱平堤杨柳外，几舟撑去几撑来。
长烟树杪见群山，过雨亭前响碧滩。暮色牵情不知去，唤谁来共倚栏干。
骨肉相违岁几更，偶然离合更关情。家传只有龙韬在，一卷殷勤付馆甥。
老态龙钟疾未平，更堪俗事败幽情。纱幮笛簟差堪乐，且听萧萧暮雨声。
北林日午煖如烘，尽日溪行曲折中。自爱敲冰看鱼上，山头树影落溪红。
静爱沙门老岁华，河阳归客住山家。听来钟罢僧还定，缥缈钟声隔紫霞。
交情谁复似芝兰，一室相将拥鹖冠。坐对西窗频剪烛，芭蕉叶上雨声寒。
雨湿云根燕不声，离魂消处一长亭。因思南浦江淹笔，草绿波光是此情。
年来病倦厌寻山，且寄青泠白水间。最爱杨师旧茅舍，频来借榻伴高闲。
须识光风霁月心，爱君忧国虑民深。江南一夜千仓廪，再拜双眸重照临。
平原驿前征马嘶，御河东畔柳垂堤。半载情分三夕话，君向西江我向齐。
何来蝴蝶车轮大，知是罗浮小凤凰。更有仙禽皆五色，仙人为尔爱文章。
我爱会稽杨使君，洞庭秋月约平分。时时吹笛中流去，卧看苕山如画云。
高士沉迷簿领书，有时红糁缀玄须。定知不著金柈贮，儿女心情本自无。
山前邻叟去纷纷，独强衰羸爱杜门。渐觉一家看冷落，地炉生火自温存。
典衣沽酒莫辞贫，野鸟山花无限情。三尺一堆犹自湿，去年人是上坟人。
晓来梳就绿云鬟，踏破香苔满院斑。无限芳情共谁说，愿凭红叶到人间。
秋悴春荣各一时，中原花信尔先知。羌笛休吹断肠曲，东风只恋旧时枝。
青枫成血立河旁，新筑河桥百尺长。犹是君侯留爱地，县人不肯种甘棠。
君到临邛问酒垆，近来还有长卿无。金徽却是无情物，不许文君忆故夫。
凄凄长是别离情，冰簟银床梦不成。昨夜秋风今夜雨，篝灯愁泣到天明。
画史幽居得物情，毫端春色可怜生。高僧已是禅心定，花鸟逢人更不惊。
雪窗忽见两三花，便觉诗情渐有涯。应是东君念穷独，春风先遣到侬家。
无弦不似伯牙琴，笑杀钟期错用心。却爱铁牛机外语，知音何似不知音。
客里过从喜二生，云和夜夜玉壶冰。长河寄得临分语，莫把灵台泥俗情。
马蹄千里踏春风，为爱河阳制锦工。首重儒宗新像设，不妨特地拜文公。
我来独爱南天竺，公去谁烹北苑茶。赖有清风犹好客，扫门杨柳影交加。
若为秋水淡妆成，缟袂青裙似有情。独倚西风弄秋影，向人无语可怜生。
幽情寄态动风骚，大巧如春未奈何。莫怪近来诗句少，只嫌吟后客情多。
落日西风弄晚晴，东篱曲曲灿金英。先生茅舍终年淡，惟有寒芳不世情。
独醒长爱众欢酣，酸苦随人却嗜甘。好客不知弹剑铗，闻公风味可无惭。
细雨胭脂洒易匀，东风吹落涧边春。多情我亦怜芳者，几度逢君欲问津。
闲花无数烂空庭，别有黄金缀决明。一自杜陵矜惜后，秋风秋雨独关情。
竦楶雕珉万万层，云头晃晃现觚棱。野人自爱幽深景，只是寻常不见僧。
屋后青山门外溪，疏疏芦苇压渔矶。地缘清绝人堪爱，长是三春雁不归。
半饥半饱随时过，无客无书尽日闲。童子贪眠呼不省，狸奴恋暖去仍还。
一入滇南万里程，乡园亲旧总关情。相逢樽酒论何日，得遇飞鸿且寄声。
圆顶方袍复旧仪，欣欣便觉众情熙。可怜尽堕狙翁术，暮四朝三元不知。
最爱倪家水竹居，地偏人静石窗疏。去年捲地西风起，不废东斋满架书。
主人开宴在边厅，客醉如泥等上京。疑是雨师知圣意，甘滋芳润洒羁情。
道边相送驿边迎，水隔山遮似有情。岁晚无聊莫相笑，君方雨立我泥行。
万里飘零独此身，诗魂终恋浣花村。宁贫宁冻宁饥死，一饭何曾忘至尊。
百卉缄寒久矣哉，山茶独向雪中开。多情何处园林鸟，为惜孤芳特地来。
未曾衰谢断人肠，拗折何因委道旁。却忆人时情漫切，镜台从此恨眉长。
残暑方炎忽痛摧，无情风雨亦奇哉。但嗟不为贫人计，未动秋砧雁已来。
西湖处士赋疏影，未似希真好乐章。岂是无情甘澹泊，受它风月几凄凉。
粉香销尽骨犹清，望断瑶台转有情。便是百花无此分，看看事业到和羹。
堤树枝条老更成，岂容他处夏阴清。东风不惜吹芳草，绿满鹅儿燕子情。
日出扶桑万顷明，碧天无雾晓云晴。波涵光影终朝漾，好景谁云不可情。
大风吹山山欲倒，千树万树皆如扫。波涛压屋不惊鸥，天外闲情仗三老。
十日消闲障子成，看君堂上白云生。有人若问谁持赠，万叠千重是我情。
梦里江阳荔子单，觉来枕上五更寒。含情懒对痴人说，强向杯中觅旧欢。
千丝吐尽尚为蚕，花月心情事事堪。前夕家园争乞巧，穿针小妇忆江南。
回廊月下短歌行，惟有知音解有情。一曲红窗声里怨，如今分作两愁城。
老境欣逢世路平，收回神观远逢迎。五更不复趋双阙，六凿都忘任七情。
辟邪凫藻两炉轻，被底香毬更有情。展转不离君玉体，房风遗制铸初成。
维舟亭下号三湾，万叠青山一水间。偏爱澄江照天碧，飞来几片白云闲。
凤凰只是瑞时鸣，邂逅千年或一声。不比喧啾争巧舌，微禽何苦蓄疑情。
馆阁新衔畎亩情，南来初幸及秋成。彫笼慧鸟知人意，终日能呼万岁声。
老来为圃万缘轻，一见梅花眼倍明。所恨平生无句眼，其如相与有诗情。
正是闽中越鸟声，几回留听暗沾缨。伤心激念君深浅，共有离乡万里情。
桧丛幽啭惬新晴，巧好春林百鸟声。羽辈误教推皓首，细听多是少年情。
春魂多少在蚕丛，化作山花踯躅红。朵朵知含亡国恨，无情亦与子鹃同。
夜寒窗静密还开，翠袖移将影下来。只是风前犹爱惜，更教月底共徘徊。
山木歌残不自持，情深重使越人悲。天南自此多连理，细叶榕阴满水湄。
昨日新官对旧官，吏民一半冷相看。夜来惟有前滩水，依旧多情到枕寒。
铜台遗令不堪悲，玉座犹怜歌舞时。怪得无情王处仲，一朝开阁散蛾眉。
灵均且莫怨清醒，楚水朝云炫落英。宿酒未平佳节过，西风吹帽最多情。
故人读易向华阳，万个松间一草堂。最爱满山春雨后，白云晴护药苗香。
所思迢递隔三湘，为绣长幡供法王。但是有情皆满愿，妙莲花说不荒唐。
画笔难描苹渚意，诗情难状柳堤风。若令妙处人皆会，甘把渔竿伴钓翁。
水满横塘雨过时，一番红景杂花飞。送春无限情惆怅，身在天涯未得归。
世事关情岂戛然，江楼危坐问青天。到头老眼须凭久，管看花前醉少年。
未将心事付题红，已有灵犀一点通。采笔春归横槊后，高情都属小元龙。
一叶落时空下泪，三春归尽复何情。无人共得东风语，半日尊前计不成。
黄菊花开贫不厌，茅柴酒熟醉相呼。平生最爱陶彭泽，风味全然似老夫。
须信希声是大音，猱多则乱吟多淫。世人不识栖岩意，祗爱时宜热闹琴。
日边除命喜闻新，爱弟为官消息真。岂慕繁华辉棣萼，还期事业答枫宸。
澹泊因缘亦破除，风情心绪尚贪书。越山不作功名债，硬忍饥寒计不疏。
杏羞桃涩要诗催，客子情钟倍费才。惜欠王家千杖鼓，辊雷声里看花开。
面面青山悦客情，扶筇到处有云生。归来瀹茗陪僧话，百尺乔松莺数声。
珠幡绛节晓霞中，汉武清斋待少翁。不向人间恋春色，桃花自满紫阳宫。
两月重来月又圆，寺钟惊梦五更残。此情谁遣啼鸦觉，飞过东墙代诉寒。
春山缥翠一溪清，满路游人语笑声。自愧非才无异绩，止随风俗顺民情。
养就金童姹女精，松风萝月寄闲情。广寒桂树商飙起，咫尺浮黎白玉京。
支离病骨倦泥行，拟向蓬窗睡到明。绕鬓秋蚊故相恼，更求底物是亲情。
翠楼紫阁尽崔巍，花落花开不用催。最是多情天上月，照人西去又东来。
物理将来仔细陈，茶虽嫌旧墨嫌新。凭将茶意迎新爱，留取墨心照旧人。
南山斮絮已消磨，涧底荆薪奈尔何。却爱四围俱白石，玉香深处保天和。
首夏清和如惠夷，心情熙洽似唐虞。竹梢巧送月到牖，荷叶乱迎风入湖。
故园曾忆种芭蕉，长日熏风一扇摇。爱向淮南分别种，夜深凉雨听潇潇。
穗城三凤翀天起，五色文章光陆离。我爱丹心生羽翼，随君直到凤池西。
京陌音尘故国情，心旌长触梦魂醒。杏花杨柳纷纷雨，惆怅清明在泗亭。
铁笛爱吹风月夜，夹衣能御雪霜天。伊予试问行年看，笑指松筠未是坚。
雨雨风风淮上城，水禽山叶送秋声。可怜今夜星桥月，不著清光照客情。
我有仙人石室奇，绝怜绿玉久披离。闻君亦爱霜筠色，莫惜孤根带雨移。
笑倚东风醉未醒，笼烟间雨不胜情。道人不用描真影，倒照边池水自清。
象口香销冷瑞烟，锦衾罗荐恋朝眠。一心要续怀春梦，不管啼莺绕槛边。
纸扇相遗意未轻，好风还似故人情。林中李白休相笑，拾得长江片月明。
多情佳客送春来，雉尾猫头次第栽。从此庭前共苍翠，夭桃繁杏不须开。
树簇烟迷蜀国深，岭头分界恋登临。前轩一望无他处，从此西川只在心。
卧雪丰姿入画清，当时令尹亦多情。于今纵有袁安在，雪里谁来问死生。
信州山水故多情，当我来时雨却晴。有客南楼正高坐，凭将短句代通名。
为爱云泉百尺飞，故将茅屋傍苔矶。几年清梦黄尘里，此日秋风一棹归。
四年三度款柴荆，更笃良朋永夜情。别恨又添他日梦，生涯何处一浮萍。
镇物高情济世才，欲随猿鹤老岩隈。山花处处红妆面，髣髴如初拥妓来。
湖久难稽得种名，乡邻聊共古今称。我来几度游湖畔，何限徘徊异世情。
羊裘老人只念归，安用星辰动紫微。洛阳城中市儿眼，情知不识钓鱼矶。
情绪纷纷诉向谁，昔时脂粉尽成悲。青灯此夕怜孤影，何事天涯不泪垂。
巫峡朝云隔翠波，仙禽无奈晚来多。风流只爱张京兆，日日章台走马过。
菖叶青青杏蕊新，牛耕白水一犁匀。茜裙窥爱疏篱晚，不是沉香倚太真。
流水山闲无尽时，登临到处与心期。世人只爱桃源好，梅熟山闲怎得知。
清凉世界竹如云，旧日君王爱此君。时代改迁龙变化，荒山啼鸟不堪闻。
仙人原自爱蓬莱，瑶草金芝次第开。欸乃棹歌青雀舫，逍遥响屧凤凰台。
雪花将瑞献君王，晴早销迟恋建章。不肯独清须带月，犹嫌未冷更吹霜。
蓬瀛上客颜如玉，手探月窟如夜烛。笑顾姮娥玉兔言，谓折一枝情未足。
昌甫诗编成甫题，放翁文物海山知。交情生死人谁识，千古绝弦钟子期。
辘轳声里夜凉秋，瘦雨滑滑响碧流。犹怪五湖人好在，风情不似景阳楼。
欲寄多情愧不文，好将忠孝答君亲。锦衣若幸归来早，便作笙歌席上人。
感慨文山别集章，白头老泪几淋浪。若言君父无情者，除是当年赵子昂。
不开鸡犬闹桑麻，仁宅安居是我家。耕种情田勤礼义，眼前风物任繁华。
鸾箫缓引酒重倾，夜久灯花陊玉罂。君向云山我朝市，江城风雨倍伤情。
云暖深山药草新，山僮应愧客来频。多情独有松间鹤，长为殷勤报主人。
君王此日祷桑林，万井沉沉羽卫森。玉检泥封多秘祝，祠官偏识爱民心。
江上新园一段清，雨馀偏爱踏莎行。年年马上风尘表，回首天涯是此情。
侵陵谢院雪花轻，刻琢唐昌碎月明。料得雪消兼月上，亭台高处不胜情。
肠断经年隔死生，因何随梦到行营。营前淮水深千丈，得及人间父子情。
道院僧居相与邻，绿阴门巷不生尘。落花飞絮无情绪，只解年年断送春。
袅袅纤条映酒船，绿娇红小不胜怜。长年自笑情缘在，犹要春风慰眼前。
去圣迢迢一信无，颓波何处可胜呼。沉情数弄穿云曲，海色天风奈许孤。
红颗珍珠诚可爱，白须太守亦何痴。十年结子知谁在，自向庭中种荔枝。
雪满群山万类沉，幽人闭户寂无心。轻舟冲冷肯乘兴，情与剡溪寒意深。
苍苍愈老愈慈爱，谁意苍苍亦不慈。夺却凤毛何处去，一生断送与明时。
冰力方刚风助威，经旬足不到门畿。可人安倩来相问，语极情生爵娄挥。
会稽笔法老无尘，今代闲闲是后身。只有爱鹅缘已尽，举群还付向来人。
岁月惊从愁里过，梦魂不向别中分。当时最是无情物，疏柳斜阳若送君。
寻花不问村远近，爱酒能论巷浅深。江上几家官酿户，如今南北忘追寻。
醉羡琴心此更宜，挑鸾抵凤转情痴。清阴不让章台下，懒向他家说画眉。
故人手写光风字，远托征鸿寄草堂。铁画银钩且休论，高情雅意可能当。
药苗松菌红斑斑，点缀风烟俎豆间。篮舆三日半醒醉，春云只恋铜官山。
斜倚银床理玉筝，数声子夜不胜情。晚风莫送东邻去，多少愁人梦不成。
花如怨人不近眼，深院一枝春得知。东风不是不爱惜，刚为花愁真是谁。
赐酒盈杯谁共持，宫花满把独相思。相思只傍花边立，尽日吟君咏菊诗。
不醉多愁醉多病，几回爱酒又停杯。死生若是有天命，莫放愁来任病来。
六朝更代几兴亡，满地黄花只旧香。水鸟不知人事改，双飞犹自恋寒塘。
颇爱乐天齐物我，梦随吟赏洛中桥。桃花细马载杨柳，半面春潮红未消。
渊源家学重师生，中表姻亲本弟兄。物是人非三百载，一缄残墨两含情。
绝疑此老性坦率，无那评文兼世情。若比乃翁增上慢，诸贤何得更垂名。
急雨斜风颤晓荷，娇羞花面泪痕多。向人欲语竟不语，风雨无情花奈何。
清凉清凉吾爱之，直欲结托清心脾。救火事忙胜执热，兰膏自焚谁自悲。
濯锦啼妆紫玉肌，花期相恋每牵衣。莫愁故蕊随风散，尚有香魂伴客归。
轻风吹鬓露华凉，临去添衣又进房。自爱画桥清月好，暂游元不为灯光。
𫛸鴂一声春已归，蝶蜂无计恋花时。笔头挽得春光住，却是先生芍药诗。
子美诗中黄四娘，满身新裛瑞龙香。似嫌时世妆梳浅，故作无情淡淡妆。
一度林前见远公，静闻真语世情空。至今寂寞禅心在，任起桃花柳絮风。
马足车轮恋日闱，几人高遁蹈家肥。少陵秪为趋朝懒，万里云山取次归。
绿杨飞絮扑帘轻，百结愁肠夜转生。斜抱银筝对明月，十三弦里最关情。
醉陶为尔早辞官，醒屈曾将当夕餐。我爱露丛深似染，晓寻特地犯清寒。
青鸾慵舞鹤慵鸣，寂寂瑶阶苔半生。当日吹箫人已远，蕊珠宫外不胜情。
只应王子猷相爱，未许秦皇帝可亲。画我同年作三友，岁寒节操宰官身。
川原一片绿交加，深树冥冥不见花。风日有情无处著，初回光景到桑麻。
春入池塘草色新，吟边鱼鸟觉情亲。雨馀涧水流花出，恍惚桃源洞里人。
布被寒多夜更长，南荣早起爱朝阳。教儿莫埽阶前叶，留与苍苔护晓霜。
夜读诗书朝出耕，古人多此寄深情。殷勤语汝诸兄弟，好尽彝伦学董生。
多情累月重留连，惆怅西风送别筵。咫尺江山暂分手，及归应在早花前。
河白如银天淡青，角声中有玉关情。早知送老桑麻野，悔失安西万里行。
霞低水远碧翻红，一棹无边落照中。说示北人应不爱，锦遮泥健马追风。
两树繁花占上春，多情谁是惜芳人。京华一朵千金价，肯信空山委路尘。
孝子行游江水浔，千年陟圯与同情。一航正泛输公棹，百里难酬负米心。
舟行多为爱明月，况值高秋风露凉。鼓枻沧浪歌一曲，红尘不到水中央。
客邸光阴去若飞，冬衣不觉换春衣。危楼遍倚情无限，几点征鸿叫落晖。
斋阁焚香事事幽，非缘出郭憺忘忧。乘舟载酒吾何意，为爱清江似鸭头。
灵槎明日渡江南，天上风情想尽谙。记得霓裳三两调，等闲休便向人谈。
当朝山色尚烟岚，近侍承恩罢早参。边奏不来春殿寂，自将情思写江南。
岘首山边秋草生，巴江水上暮云横。北堂迢递空南望，一度登临一怆情。
路隔家山只一程，驿亭孤坐不胜情。可怜今夜中秋月，犹作人间两地明。
不入东都党锢群，自于南亩卧闲云。可怜一束生刍奠，不负交情只有君。
根下尘泥一点无，性便泉石爱清孤。当时不惹湘江恨，叶叶如何有泪珠。
贤侯去久迹犹遗，乞雨诗奇字更奇。世俗妄论公政猛，爱民心有彼苍知。
赋政频年合简求，民情滋欲得公留。虽然湖外私膏泽，须索樊侯入佐周。
牧之俯首随缰锁，元亮高情乐里闾。樽酒未能供一笑，尺书多谢附双鱼。
学道先须远俗情，不求安逸不求名。尘中能具超尘想，岁久年深累渐轻。
朝餐暮饮逐尘寰，清镜无情不驻颜。千古菊泉香火地，名贤多是靠名山。
上党天低南北分，帝乡携手恋青云。心期五岭春鸿雁，还把瑶华一寄君。
澹云微雨暮秋天，为爱黄花带晚烟。闻说名园千百种，愿分秋色到篱边。
展转寻思读此诗，情文俱尽见于辞。为公行坐沈吟久，不觉床间日影移。
绿萍如锦盖青池，池面高荷静不移。闲爱小亭听雨坐，恰如湘水系舟时。
驱车三晋复荆门，伏暑炎歊使我烦。爱汝玉壶冰影泻，更裁春雪点郊原。
碧砌初惊蟋蟀声，南窗移榻爱新晴。穷檐洗尽金银气，寄傲今宵且尽情。
良夜迢迢月正明，石栏杆外坐深更。掀髯笑罢歌还续，爱杀林居此段情。
匡卢晴雪自㠝岏，万里清江一棹寒。自笑老来情思别，九天楼阁梦中看。
方见横斜忽乱飞，噫其造物未昌时。点衣片片皆诗料，爱惜移时不敢吹。
青春归去岂无情，分付朱明事已成。为向残年问消息，再吹阳律到枯茎。
雪藕霜梨冰齿寒，翠瓜和露出秋盘。多情更谢西园笋，并作山斋一味酸。
自爱江村似辋川，结茅故傍石林边。桃花不记来何路，蓂叶新开又一年。
射洪春酒旧知名，更得新诗意已倾。独与刘伶敦契好，山王不敢岂人情。
朝来灵鹊绕檐鸣，果得云笺慰远情。但说别来长见忆，归期依旧不分明。
百尺高楼倚暮云，西风落叶正纷纷。情怀对此偏萧索，无那悲秋又忆君。
自是精灵爱出家，钵头何必向京华。知教笑舞临刀杖，烂醉诸天雨杂花。
枕簟清和消日永，轩窗明快喜风停。道人不埽阶前地，爱惜莓苔一径青。
如此情钟少梦君，绝疑魂断已无魂。新兴道士传消息，知共乘云玉帝门。
蕨芽载土笋牙丛，青子森森褪小红。与物无情吾老矣，如今休恨五更风。
步入芳丛脚自轻，看来群卉眼偏明。和羹有实休疑晚，况是东君旧着情。
风流安石恋攀跻，比拟年华渐欲齐。却较东山输一着，许来声伎不曾携。
死生休道隔幽明，梦裹相看话旧情。幻出他谁真面目，莫教总是自心成。
何事苍苔数点红，晓来花片落春风。可怜春色兼花尽，今古此情无处穷。
爱国忧民感慨深，沅湘浩浩魄沈沈。怀沙哀郢成何事，日月争光只此心。
春入高堂夜启筵，爱渠长立彩灯前。丁宁劝酒呼程叔，此语何时去耳边。
正爱春波妥妥长，微吟倚棹落花旁。狂风忽送蛟龙雨，翻动一天星斗光。
别酒淋漓满路岐，酒阑无奈客东西。多情独有斜阳色，一路殷勤送马蹄。
二十馀年别帝京，重闻天乐不胜情。旧人唯有何戡在，更与殷勤唱渭城。
赵郎爱香人不知，罗浮山下有佳期。春寒彻骨角声起，才记参横月堕时。
客中午日嘉禾郡，江上清尊父子情。芳草亦能醒醉眼，榴花何处独分明。
墙根啁啾百鸟闹，最爱乳鸠来唤晴。日永春闲深院落，渠能便当管弦声。
孤臣久客瘴江边，惟是相知肯见怜。更有多情王大理，时时遥寄锦云篇。
药诀棋经思致论，柳腰莲脸本忘情。频频强入风流坐，酒肆应疑阮步兵。
流水高山总有情，君家夙擅刺桐声。凭挥一曲离鸾操，奏入南薰答圣明。
谢家池上安贤寺，面面松窗对水开。莫道闭门防俗客，爱闲能有几人来。
平生性僻爱吟诗，驱使风光如使儿。纵横妙用无凝滞，问著机缄自不知。
虎峰龙洞互绵联，常是高低落照边。最爱武溪溪上看，锦屏一片倚青天。
一雨一凉秋气味，添愁添病客情怀。故园十亩檀栾好，个里归心未得谐。
眺望云岩每惜归，溶溶溪练照斜晖。双凫容与还如我，因恋沧洲更不飞。
邻庄爱弟乍移居，竹里清泉为洗厨。裹饷欲残喧鸟雀，斜阳拈出小枌榆。
愁多不忍醒时别，想极还寻静处行。谁遣同衾又分手，不如行路本无情。
归去儿曹欲与言，相思切处莫窥园。吾宗事业无多子，守得箪瓢始见根。
月明曾过西湖路，爱看横枝当水斜。试问玉堂诸学士，几时清梦到山家。
读罢昌言耳目明，头风虽愈沸归情。海南潦倒江南客，强饭看君作太平。
瓦盆春酿忆同倾，乡社逢迎有笑声。满目芙蓉秋又晚，不胜惆怅去年情。
高斋只尺小蒙城，三载逍遥傲吏情。不是春风常入梦，谁知蝴蝶等功名。
绿竹不应忘旧好，黄花还拟结新交。栏边醉倒非吾事，只爱金英媲玉梢。
荣落须臾亦弄姿，白中一朵半胭脂。佳名爱老风流甚，清露花翁浣莫迟。
青山补屋爱流泉，画里移家就辋川。添得一舟乘兴上，烟波随处小游仙。
溪上芙蓉映醉颜，悲秋宋玉鬓毛斑。无情最恨东流水，暗逐芳年去不还。
欲尽残灯更有情，可怜剪断读书声。区区纸上太痴计，一笑开门看月明。
昨日草枯今日青，羁人又动望乡情。夜来有梦登归路，不到桐庐已及明。
桐乡山远复川长，紫翠连城碧满隍。今日桐乡谁爱我，当时我自爱桐乡。
酒馆湖船尽有名，玉杯时得肆闲情。至今人说张员外，不是看花不出城。
到得荆溪鬓尽斑，二年心力不曾闲。如今归去无馀恋，只有梅花惨别颜。
四绝之名岂浪传，千岩万石五云间。无才可述无穷景，祇爱真山似假山。
寂历青山静赏机，野情那似宦情微。抱琴欲渡湘江去，云暗苍梧雨欲飞。
池馆名公旧日栽，几番零落又春开。谁人解识红芳意，犹有多情五马来。
闻道匆匆不住程，如今应已到乡城。亦通朝路音书不，朝外可能空旧情。
此花别是山茶种，鹤顶丹红眩碧柯。开出多心虽可爱，一心好处不须多。
绿杨风引白鸥波，波上遥峰扫黛蛾。莫道同心如白水，渭阳回首更情多。
曾有篇章访石翁，欲将巾履献重瞳。图南家世终华顶，杜老诗情只滚东。
七十二峰云外重，削成片片似芙蓉。山灵自爱多标格，容与青山碧汉中。
无笑无言两断魂，一杯谁为煖霜寒。情知别有真真在，试与千呼万唤看。
谩自狼贪只鼠嗔，坏墙穿壁已无邻。儿童爱惜狸奴惯，生怪苍皇不近人。
入帘轻絮故依人，梦后题诗欲判春。纵使相思解销骨，此情终未作黄尘。
野人心地本无机，为爱茅檐倚翠微。尽日尊前谁是客，秋山含水有清辉。
先生嗜菊菊中仙，不把东篱博秫田。九日于中谁不爱，勤餐何可得延年。
几年家住玉溪头，乘兴时来上钓舟。古寺幽情未曾到，寻春一为野僧留。
一峰诸子在通家，生死交情俗可嗟。泉壤有知开口笑，江门来去看梅花。
劳生无地不愁叹，酒薄江城客被寒。忆是那娘怜爱处，天涯犹为强加餐。
贪生只爱眼前珍，不觉风光度岁频。昨日见来骑竹马，今朝早是有年人。
冒死随敖衣赭衣，当时踪迹已几希。忠哉相鲁扶君过，不使民情向我归。
夜来急雪打船窗，今夜推窗月满江。堪恨无情一枝橹，水禽惊起不成双。
春草青青万里馀，边城落日见离居。情知海上三年别，不寄云间一纸书。
南园北园花满风，南枝与客两飘蓬。平生一点调元意，都在吟情句眼中。
蝶恋晚花终不去，鸥逢春水固难飞。野人心地都无著，伴蝶随鸥亦不归。
钗挂臣冠袖拂衣，尊前元未露微词。也知一顾情非浅，若在前年讵敢辞。
汪口人家鸡乱鸣，一樽那尽故交情。门前溪水能相送，随我西流直到城。
魏公前岁朝真去，寂寞阑干尚有情。莫道甘棠无异种，至今留得雪香名。
元丰应制规模在，奕奕风流自一家。词剧清新过小庾，情多儿女笑张华。
荆山有玉比山丘，爱玩还将木李投。掣电一机吾会得，天边月在水中流。
卢敖爱向山中住，长遣看云一舄飞。昨夜候神东海上，梦随环佩月中归。
厌趋朝市元无梦，惯处山林似有情。圆觉楞严俱不解，维摩会下一书生。
云烟深处路萦纡，元是真人旧隐居。我亦放情丘壑者，官闲时得命篮舆。
三惑沈身是此园，古藤荒草野禽喧。二十四友一朝尽，爱妾坠楼何足言。
知君爱物与人民，敢造琴堂诉在陈。斗水果能相活否，今年犹甚去年贫。
全家都爱踏云烟，过去青山香火缘。扶著白头拜真武，被人呼户地行仙。
黄土埋香翠黛销，楚妃魂逐楚云飘。愁多自殒如花貌，岂为君王爱细腰。
闲闷闲愁百病生，有情终不似无情。风流意思镌磨尽，离别肝肠铸写成。
光武亲征血战回，举朝谁识渭川才。熊罴果有周王卜，未必先生恋钓台。
片石长松倚素楹，翛然云壑见高情。世人只爱凡花鸟，无处不知粱广名。
穿云透石落潺潺，恋浦馀波尚绕山。只怪岚光迷向背，不知流水正回环。
绰约冰肌故自轻，玉衣玉食更鲜明。无心来此与君遇，莫起他时儿女情。
君家南郭白云连，正待情人弄石泉。月照烟花迷客路，苍苍何处是伊川。
春来胜事逐时新，早起风光倍可亲。忽见青天垂柳绿，此时爱杀树边身。
等闲田地多栽竹，是处人家爱读书。饮宴直尝千户酒，盘餐唯候两潮鱼。
桃花叱拨截流时，所向何尝有路歧。且勿皮毛矜可爱，神关丰骨不关肥。
风流不见琼妃面，欲寄多情语未工。山鹤一声天欲晓，寒香浮动月明中。
惠初不死而言死，空本无情似有情。手把遗书一挥泪，秦溪三夜雨连明。
南园腊蚁记同倾，一纸书来万里情。日夜愁心随柳色，东风吹满大梁城。
石门冢木团云雨，偶爱车轮烟翠深。火种刀耕期饱暖，问心求法谩追寻。
懒爱山僧不扫苔，前身我是德云来。清虚看出诸天外，眼孔从今合大开。
贤哲多为贵势拘，人人空道爱江湖。谁将五鼎盈前食，肯换秋风一箸鲈。
万古风情不易禁，多言未似不言深。楚王只听巫臣谏，不道逃吴已有心。
行人犹未有归期，万里初程日暮时。唯爱门前双柳树，枝枝叶叶不相离。
出门便有好湖山，对酒当歌莫暂闲。不请自来留却去，无情白发与朱颜。
白云流水两无情，一段忘言画不成。昨夜天坛明月满，野风四壁候虫鸣。
古涧久无轩冕梦，茶山参遍古今诗。江湖风月闲天地，不爱牙旗爱酒旗。
湖水澄澄一镜明，舟中宿客不胜情。悄然夜半微风起，十里菰蒲作雨声。
沙溪祇是旧沙溪，今日重来路欲迷。独有暮鸦知我意，白云深处尽情啼。
我辈情钟不自由，等闲白却九分头。此怀岂独骚人事，三百篇中半是愁。
明日离樽难重倾，且停征驭话交情。知心自古不易得，况是途穷赖友生。
始终情意两蹉跎，离恨虽多话亦多。只有茜溪溪上月，照人一直到宽河。
清江浦上会同年，笳鼓频催过坝船。回首淮南恋风景，淡烟疏雨杏花天。
书如香色倦犹爱，茶似苦言终有情。慎勿教渠纨裤识，珠槽碎釜浪相轻。
黄鹄高飞碧落寒，向来山水梦惊残。故情若问玄真子，依旧江头把钓竿。
老来生计只加餐，欲效张仓谅独难。馀齿无多愿加爱，莫矜舌在忽衰残。
后学无师误少年，在于蕡也更堪怜。联班欲上陈情表，留取先生住讲筵。
京国谁曾念旅游，闲情芳思两悠悠。却因今夜栏干月，引得春风上小楼。
江城钟鼓夜迢迢，霜月多情照寂寥。更有梅花是知己，小窗斜度两三梢。
谁家池馆爱逢新，满地笙歌遏路尘。几日东风在杨柳，长安门外未知春。
暑日薰蒸睡思浓，黑甜真处世情空。那知一枕窗前梦，无限尘缘在眼中。
雨后双钩写未成，几番阁笔听秋声。琅玕本是无心物，移到诗家便有情。
黄师塔前江水东，春光懒困倚微风。桃花一簇开无主，可爱深红爱浅红。
萱草成窠杏子青，夜闻禁漏晓闻莺。吹回一觉昭阳梦，帐外春风太薄情。
达摩西归不记年，雪山消息更茫然。行人不会真如事，唯爱长芦含暮烟。
襟颜何处不曾开，世短情多白发催。一曲高歌还自听，青山笑覆白云杯。
㶉𫛶双飞下野塘，别情无那楚天长。官桥柳外青骊马，百尺游丝送阿郎。
山杏溪桃续续开，缓歌谁与共传杯。年来只有追欢梦，百舌无情又唤回。
浅白殷红发嫩葩，一年春事一番花。几回带露和烟看，不信诗情未有涯。
桑梓悠悠共歙城，宦游京国倍多情。红尘离合常无定，从此相看听雁声。
相思独向小窗明，试剪春衣趁晚晴。还觉此情丝样小，欲裁不断柰何情。
南枝未肯试瑶英，客枕愁闻屋瓦鸣。路断往来泥滑滑，相思聊寄一壶情。
江南谢老独风流，爱写晴云竹树幽。绝似玉堂残月夜，数枝晴雪映高秋。
龙溪不赏去年花，今岁春光喜在家。多谢花神怜旧识，尽情开向白牛车。
江南才子杜秋诗，垂老心情故国思。金缕歌残休怅恨，铜人泪下己多时。
三十年前梦里过，重将白发对青蛾。只应酒量诗情在，消得筵前一曲歌。
阶前百卉傍人生，只耗春光不耗情。豆蔻相思应见泪，花虽含笑不闻声。
青丝玉井辘轳声，露叶风枝鹎𫛥鸣。造物未容闲到死，又从枕上得诗情。
捍拨难传不尽情，琵声裁尽继琶声。风流扫地无人说，只有空江旧月明。
愚悃无华敢自欺，寸诚珍重吏民知。东风重倚庭前树，送别人情似到时。
当年同看杏园花，聚散升沉事可嗟。之子此来知有意，年家情分是通家。
当筵莫唱渭城歌，此去京华路不多。明月相思情更切，西风木落洞庭波。
乡关烟水三千里，客舍星霜一再周。臣子爱君无远近，斗牛箕野望神州。
感时心绪杳难平，无处登临不繫情。寂寂海棠枝上月，清光此夜为谁明。
共住西山一片云，朝昏钟磬亦相闻。天台南岳当时事，彼彼情怀未得论。
日日南轩学蠹鱼，隐中独爱隐于书。儿痴妇笑谋生拙，不道从来与世疏。
我爱刘郎俊有才，镜湖流水接天台。明年二月桃花发，仪凤和鸾出洞来。
雅爱结庐芳树林，闲云野鹤一生心。醉眠不觉春归去，门外落红成绿阴。
八月十八潮水生，三三五五踏莎行。见说浙江潮有信，远戍江南太薄情。
郑公胸次贮冰壶，爱写疏篁古木图。携入洞天人不识，借看唯有列仙癯。
松柏樛枝兔丝缀，女萝引蔓犹萦结。三春愁杀有情痴，杜宇啼红疑恨血。
娉婷初出苎萝春，一笑当年国自倾。丝网珠玑迷去路，鸱夷风月倍多情。
近别几日客愁生，固知远别难为情。梦回官烛不盈把，犹听娇儿索乳声。
青云早折桂林枝，鄂渚鸣琴有去思。为爱罗浮峰顶月，清光犹得照朱丝。
湘南估客发西津，东入姑苏花正春。独有相思数行字，欲从江海问情人。
冰肌玉质已多情，羞向花田斗素馨。纵到蓝桥甘玉液，裴郎犹未识云英。
杂花冥冥岭云低，紫艳红芳各自奇。最爱午风吹作阵，杜鹃枝飏海棠丝。
客子临高万里情，扁舟东望即沧溟。笛声且莫悲杨柳，杨柳如今树树青。
五六年前彭觉非，同登爱阁玩荷池。如今再到还重省，十二阑干谩雨丝。
绿酒盈尊未及衔，那堪津树引征帆。情知此别难留住，相对无言湿杏衫。
为爱禅房好竹林，不辞迢递度遥岑。山僧认得曾来客，祗是鬅鬙雪满簪。
独树溪边石藓斑，碧山猿鸟共秋闲。怪来翘首斜阳外，情绕湘云渭树间。
楼上残灯伴晓霜，独眠人起合欢床。相思一夜情多少，地角天涯不是长。
世人皆解爱梅花，我爱梅花却当家。种向窗前伴孤枕，为勾霜月影窗纱。
已爱观音远俗尘，鹫峰林壑更清新。不辞遍历安禅地，要使溪山识主人。
新晴残冻未全销，月恋冰河雪恋桥。两岸红灯成白昼，杨州腊月看元宵。
宦情不改读书情，闲爱山林兴致清。随意时时写佳句，却嫌行处有虚名。
花落苔青永巷幽，罗衣一侍几经秋。长门纵有葳蕤锁，争奈闲情逐水流。
弦歌声歇几周星，香火千年寄皖城。善治未题明道墓，瓣香聊识惠连情。
三山山下碧江横，枉策丘□觅友生。草榻芳尊欢聚首，浮云疏雨不胜情。
险诈沾沾不愧天，交情回首薄如烟。东游万里虽堪乐，滟滪瞿唐要放船。
堂焕丝纶锦障开，耆英仪度古尊罍。黄花爱客微含媚，意恐开残客倦来。
宝公关锁寻常事，谂老家风气味长。十载故人情外意，一杯今日雨前香。
江头夜钓雨连明，可是渔翁太不情。白鹤纵违华表约，黄鸡应念越人盟。
病来孤负鸬鹚杓，禅板蒲团入眼中。浪说闲居爱重九，黄花应笑白头翁。
高兴无惭秋水清，画船箫鼓一身轻。江天遮莫浮云变，鸥鹭烟波自有情。
潇湘归客驻兰桡，江上谁吹明月箫。借问芳情何处托，青山无语水迢迢。
日流南影岁将残，短褐山中怯早寒。稍爱晚来风力紧，□林全变洞庭丹。
尔自贪痴不肯闲，江南多少好青山。老夫为不爱官职，买得狂名满世间。
红蕖白藕满平湖，曾爱新梢玉不如。今日水深那可得，野人盘上欠香蔬。
长笑时人爱海棠，芳姿何事近宫墙。自缘要识东风面，任遣花神缀锦妆。
向来爱鼎已成癖，今日还书真是痴。不分多求董威辇，只应重老李咸熙。
试学鸱夷物外情，水云空阔钓舟横。从来用尽无高策，浪得归湖范蠡名。
山驿萧条酒倦倾，嘉陵相背去无情。临流不忍轻相别，吟听潺湲坐到明。
双飞蛱蝶恋青莎，逐队流鱼泛碧波。共买杏花村里酒，来听桃叶渡头歌。
桥低水涨过船难，旋拆船篷复旋安。未免屈蟠篷底坐，谁教君爱切云冠。
吾道将君道且殊，君须全似老君须。寻常有语争堪信，爱说蟠桃似瓮粗。
李白乘舟将欲行，忽闻岸上踏歌声。桃花潭水深千尺，不及汪伦送我情。
幽居长伴鹤为双，壮志年来未肯降。我亦何心走尘土，南山青爱映书窗。
种竹何时匝两垠，只今疏翠已情亲。会看染合全溪影，照映来游碧落身。
雨后青山抹黛蛾，渔舟浑不怕风波。夕阳荡桨不归去，为爱溪南柳色多。
癖爱诗书苦未休，肯将俗事挂心头。等闲痛快语言外，那见雨来和麦流。
数间茅屋冷如冰，久住与人亦有情。最忆蟠轩新种竹，夜深谁与听秋声。
偶向残冬遇洛神，孤情只道立先春。今从九月过三月，疑是前身与后身。
月到花前碎影稀，相思两地共清辉。几回圆了又还缺，昨日花容今日非。
酒中渍后香尤烈，笛里吹来韵更清。此韵此香来处好，此时消得一凝情。
养鹤亭前醉复醒，鬓毛都白眼青青。喜公万事从来足，何事区区半子情。
江汉南流有合时，情人咫尺苦生离。散花洲上空相忆，却月城边自不知。
残书遍阅就窗明，少畅闲情赖鸟声。断送春归花事了，一番细雨绿阴成。
更无兄妹与差肩，辜负叩劳阿母怜。嘱向薄情狂婿道，为加恭敬倍从前。
少留髭发伴苍颜，烂熳高情诗酒间。自是诸天欢喜像，世缘不尽未还山。
满眼春光色色新，花红柳绿总关情。欲将郁结心头事，付与黄鹂叫几声。
鹿苑滩头秋月明，使君辍棹爱江清。尘埃一段思归路，已听荆州渔鼓鸣。
种柳五年高出屋，攀条坐爱春阴绿。环池又栽数品花，蜀葵玫瑰与石竹。
柳外慵蝉噪晚霞，风床书卷篆烟斜。凭阑自爱秋容淡，闲数残荷几朵花。
垂髫怜尔侍西行，此日相逢白发生。万里京华访遗老，他乡还重舅甥情。
沦落天涯已白头，西风吹帽冷飕飕。悲秋未了悲身世，一样情怀两样愁。
渭川未暇栽千亩，庭槛聊须种数根。敢爱深秋群木脱，独欺风雨战黄昏。
不饭凡僧饭圣僧，若为辟谷碧山层。洞云溪水皆相食，却道人间饱爱憎。
小诗苦思凭谁赏，绿酒盈尊每独倾。老境情悰例如此，不须惆怅感馀生。
鹃叫春山梦不惊，缓寻花草拾瑶琼。诗人何事因怀古，强把无情作有情。
吴兴孙子多才俊，曾把文章动九关。归到江南尘满眼，忍将情思写青山。
一片闲云出岫迟，诗情画思老来宜。莫言末技浑无用，传入鸡林未可知。
殷勤饷酒山中客，独酌遥知懒独登。一片闲云如可爱，清时谁曰味无能。
为侬传语竹窗兄，逢著行人也寄声。聚散在天终有定，岁寒三友见交情。
望帝春心托杜鹃，佳人锦瑟怨华年。诗家总爱西昆好，独恨无人作郑笺。
岁晚相逢眼已明，一枝还复见高情。幽香不与江梅共，要与夫君斗独清。
楚泽茫茫白芷生，春风红树语流莺。高楼不见千岩路，落日空含万里情。
吞梦胸襟纳九江，等闲领客醉壶觞。爱将万事寻源委，锄到云间得秘藏。
松竹阴阴绿四围，可怜天亦爱吾庐。床头兔册依然在，不独秦人种树书。
山上亭亭竹万竿，山前花木曲阑干。高情谁似山人好，教子读书不觅官。
六十人中数少年，风流谁占探花筵。阿钦正使才情尽，犹欠张郎白玉鞭。
为爱香苞照地红，倚栏终日对芳丛。夜深忽忆高枝好，把酒更来明月中。
悬车束马太行道，取鲁并齐七十城。今日朝恩俱卧合，故人应得老人情。
狗监无端荐薄情，鹴裘犊鼻帝乡尘。当时最有文君恨，不识长门买赋人。
银丝金错滩水西，出水鲥鱼带露携。渔人爱惜不忍卖，作鲙临江花满堤。
我爱商山茹紫芝，逍遥胜似橘中时。纷纷玄白方龙战，世事从他一局棋。
客中况味似枯禅，岁月无情任转迁。不是五更闻爆竹，那知今日是新年。
夏口驿前风物清，幽居萧散澹无营。一枝岁暮清于玉，为托筼筜寄远情。
剡茗情来亦好斟，空门一别肯沾襟。悲风不动罢瑶轸，忘却洛阳归客心。
闻说名轩寄远情，得非游世厌营营。丈夫出处浑无累，只要心源一点清。
天上多情似女牛，一年一度锁新愁。今年甚雨同寒食，乌鹊桥边倍报秋。
我爱新安水至清，频劳三十六峰迎。无端风雨回中道，负尔樽前望远情。
湖边春压柳丝低，云淡风轻一杖藜。伐木诗亡交道绝，绵蛮空为尽情啼。
秋声昨夜满凉天，多少离情梦日边。垂老更堪逢此别，如何王谢惜中年。
两翁投老各华颠，往事重论亦黯然。只有高情无岁月，相看依旧似当年。
倚竹佳人生暮愁，那知情伴夜蝉幽。一山风月龙吟罢，声入江云袅袅秋。
漠漠平田水漫流，溪庄端合雨中游。主人爱客千金寿，报尔天香万斛秋。
匹马匆匆出宋城，主人相爱转相惊。知君欲续平原约，十日追随又远行。
功名尔已夸雏凤，情爱吾犹愧老牛。怅望燕山云海隔，晓风吹梦过沧洲。
一片桃花一片春，夜来风雨落纷纷。多情更逐东流水，还作高唐梦里人。
籍籍声华满上京，秋来忽动彩衣情。松萝旧社行吟处，应听山莺忆友生。
江南江北望烟波，入夜行人相应歌。桃叶传情竹枝怨，水流无限月明多。
倾败秦师琰与玄，矫情不顾驿书传。持危又幸桓温死，太傅功名亦偶然。
平生颇得江山趣，肯信江山亦有情。自我客行千里远，船头无日不相迎。
兢惕如君不自轻，世纷何处得关情。也应妙敬无穷意，雪未消时草已生。
欲赏芳菲肯待辰，忘情人访有情人。西林可是无清景，祗为忘情不记春。
恨同枉渚频潮汐，情与游丝斗短长。垂钓蛮童缘底泣，难将心事问何郎。
汗浥新装画不成，丝催急节舞衣轻。落花绕树疑无影，回雪从风暗有情。
才看艳蕾破春晴，又见飞花点点轻。纵是闲花自开落，东风毕竟亦无情。
睡起纱窗对晓奁，暂时初识远山尖。多情笑煞张京兆，应恐香螺涴玉纤。
莫道恩情无重来，人间荣谢递相催。当时初入君怀袖，岂念寒炉有死灰。
簪笔当年侍玉京，掖园屡听晓莺声。归来乡国看图画，无限心情在凤城。
天涯那得此离言，寄到羊城九曲轩。我有深情随逝水，愿从南海送涓涓。
玉河桥下断水流，流尽西风不见鸥。纵然收得霜红叶，磨灭多情一半愁。
五柳逢秋影渐微，陶潜恋酒不知归。但存物外醉乡在，谁向人间问是非。
相逢投老愈情深，不独开怀又吐心。更上高台同一醉，十年陈迹漫追寻。
满几秋阴落砚池，漫涂烟雨墨淋漓。不工形似难持玩，一种闲情许自知。
惟有陈园接府城，池塘花竹可娱情。虽然不及芙蓉萼，犹得河桥史馆名。
雪压筼筜翠叶低，文禽声寂不闻啼。上林春好无情到，荆棘丛卑只共栖。
欢愁不定意迟迟，别有幽情绿水湄。玉手折来堤上柳，结成如意寄相思。
露花裛裛开还遍，风絮飞飞去不休。春解无情春亦老，欲将寥落与谁愁。
不爱红莲爱白莲，一塘开近绿杨边。小童吹火翁寻句，可愧江南罨画船。
笑著斑襕学乳儿，民情物意总相宜。嬉嬉同在春风里，父样尊严母样慈。
宦情时事剧秋云，话到伤心不忍闻。别梦迢迢似明月，汉关楚塞远随君。
哭尽秋天月不明，哀容憔悴欲无生。泪痕渍入泉台石，万古千秋父子情。
未能手剑血长鲸，只合瓜田老邵平。斗粟驱人成底事，漫将吟啸寄高情。
任性何能胜矫情，夺储切勿怨无成。阿丕纵享为君乐，得似文章午载名。
昔年买酒论文地，回雁峰前雁阵横。白首相逢夜郎道，不因生死见交情。
诗怀久为俗尘侵，有耳那闻大雅音。折简相招入吟社，多君于我独情深。
清狂贺监雪盈颅，再乞君王旧镜湖。最爱青莲李供奉，掌中投赠四骊珠。
人间百感未能休，欲语无情谩九州。楼上角声山上月，共人割据一端愁。
东阁小诗书梦破，后堂残醉烛花明。春风客散茶香在，寂寞人间万古情。
送别西郊车马行，乱山深处隐孤城。黄花潭上秋将老，独采馀芳寄远情。
为爱庭前金凤花，风吹满地散残霞。清尊团扇能相伴，饮到海天秋日斜。
扬州节钺非吾爱，肯要腰缠十万钱。只愿天公多与寿，道巾野服伴胎仙。
万里枫江偶问程，青苔壁上故人名。悠悠身世限南北，一别十年空复情。
太师昔日定南荒，亲把长缨系莫王。寄语老胡须自爱，射飞休得近边墙。
汝海清秋四望开，白云长在景夷台。已知千载无枚叔，谁爱风流汉署才。
渔人寄语兀翁道，出没烟波各有由。死见镬汤如攧浪，爱鱼心在未甘休。
水落初痕石满江，白茅濡露拂麾幢。中扃晓彻天光合，坐爱泠泠百尺泷。
闻道明朝送旧官，无情更鼓夜将阑。此生见面知何日，忍泪须臾子细看。
绿窗愁寂雨凄凄，春老江南花乱飞。莺亦自知人意思，垂杨深院尽情啼。
青山秋澹月初明，羽服临风望玉京。乌鹊桥前今夕酒，凤凰池上故人情。
君子温良当责备，小人情伪又须知。因惊世上机关恶，遂觉壶中日月迟。
爱把苍竿搅月湍，山风吹顶不曾寒。竹林寺里寻常去，乞得西僧梵本看。
登临祇待此楼成，要与邦人乐太平。甫及楼成余已去，匆匆一眺但凝情。
朝霞片片锦官城，负弩诸侯待长卿。见说君王爱词赋，不教消渴怨金茎。
疏花早不奈香何，三叠琼葩底用多。最是动人情意处，黄梅已老未逢荷。
亭亭花萼媚秋光，露满金杯蝶翅凉。二月好春浑忘却，乱飞争恋御罗黄。
步绕苍苔自咏诗，吟情惟有涧泉知。山猿忽地来偷果，攀断庭前乌桕枝。
一番遇雨碧生烟，移得蓬瀛在枕前。范蠡更闲吾不爱，风波摇兀钓鱼船。
清游已恨期年别，胜处能消一日情。莫对浮山无好语，相逢草木有佳声。
两年为客忆乡关，樽酒何时别此间。今日移舟出城市，多情却恋眼中山。
谁怜大第多奇景，自爱贫家有古风。会向红尘生野思，始知泉石在胸中。
少卿真迹满僧居，祗恐钟王也不如。为报远公须爱惜，此书书后更无书。
一鞭行色黄榆路，望断遥天垂地处。呜呜流水如有情，泻我离愁向东去。
爱山不道妨行色，碍眼仍须彻帽裙。愿借仙人白鹇尾，自家亲扫北山云。
丝管钱塘沸早春，画桥绿水柳条新。重经苏小门前过，飞絮多情惹着人。
向来湖上扶携醉，醉里清吟杂雨声。此去淮西望京国，诗边酒处若为情。
凄凄风雨病情怀，准拟东归事不谐。买得扁舟如箬叶，又随明月过秦淮。
僧爱白云溪上飞，白云深处敞禅扉。莫言便是无情物，思着故乡依旧归。
寂寞灯花慰客情，湿云收尽月还明。夜寒不作东归梦，坐听空山落叶声。
脉脉从看为解颐，阳和一茧细抽丝。捐情似水容相见，不许香车宝马窥。
平生最爱芗林石，奇树怪藤猿往来。旧友共题行记处，如今字字是苍苔。
蒹葭霜落水无埃，野艇维堤晚未开。为爱青山不归去，桥头遮莫大夫来。
天涯偶尔伤流落，聊复吟情寄水云。说梦痴儿千载后，邮亭有曲不堪闻。
远携尊酒惠山来，梦草情牵对月杯。云际忍听双雁别，水边愁见一帆开。
南游聊食武昌鱼，莫学骚人赋卜居。天子若思真汉相，可云吾亦爱吾庐。
为爱芙蕖水上开，漫将罗袜染芳埃。并头欲折何曾折，才入木兰风雨来。
薄寒未去腊才过，春色先知在绿波。不是宿云能作思，大都王粲自情多。
腊底春前探物华，一枝初发竞相夸。如今千树离披后，却爱迟开三两花。
爱君浑似金华客，谓我犹堪供奉班。萧寺愚溪两冥寞，一尊聊复对西山。
写照偏多写性情，宜同饮酒和弹筝。就令购去长安市，黑夜相逢摸著卿。
中州无地堪投足，垂老携家泛瘴江。不爱朱丹画车毂，且贪紫翠入船窗。
爱尔翩翩白雪衣，水云深处伴鸥飞。不应既出风尘表，犹有窥鱼一点机。
戊寅此夕月华清，步月溪头惜别情。滥沭皇恩天共阔，馀龄犹幸一身轻。
萧字惊看惜解携，清樽留恋绿杨堤。奎光入夜人争仰，遍照江南又陜西。
寄与山中一老牛，何须苦苦恋东洲。南蛮有片荒草地，棒打绳牵不转头。
本为无聊借酒浇，酒边情况更无聊。不知怅望缘何事，但觉欢情日渐消。
曝腮见角灵光发，簸浪扬云变化生。江侧五花难系恋，望霖天下正多情。
客居有似鸿遵渚，鸿渚相看岂有情。何事春来频见梦，老僧谈笑起相迎。
三月青门柳色新，西郊相送转情亲。知君使节经过地，楚水吴山俱是春。
几回送客大江头，今渡江头特地愁。岂是阳关动凄怨，同僚情分正绸缪。
水上蜻蜓木上蝉，醯鸡飞舞瓮中天。如何尔独多情思，结得千花百卉缘。
黑须寄在白须生，一度秋风减几茎。客处不堪频送别，无多情绪更伤情。
故人归兴促行程，苹末风生动客情。今夜梁溪逢舍弟，相思相望月同明。
荔子花开海雨晴，分㩦同下越王城。从来送别多愁怨，惟有青山忘却情。
山下江清水见沙，杖头沽醉酒旗家。多情黄菊知人意，故放篱边三四花。
梦断巫山独拥衾，笙歌声迥夜沉沉。无情不似铜龙漏，滴碎长门一寸心。
绿衣粲粲咮微丹，映叶穿枝立画栏。莫恋主人惊不去，五陵年少有金丸。
掀蓬仰看玉峥嵘，借得渔船一日晴。九曲水穷山雨急，老仙于我岂无情。
去岁春游爱野棠，今年还复出东墙。行思往事心犹在，却照清溪鬓已苍。
天上春风破雪回，好花万点斗先开。情知岁有元丰瑞，合得君王暇日来。
楚客离魂不易招，野春平碧水迢迢。垂杨也被多情恼，瘦损春风十万条。
平生云梦泽南州，秋思春情浩莫收。更听潇湘夜深雨，孤篷点滴替人愁。
小苏一物绝风流，竹杖芒鞋爱讨幽。招隐归来吐佳句，何时一笑共重游。
荦荦才情与世疏，等闲零落傍江湖。不应泛驾终难用，闲看王孙骏马图。
枝枝双结绛云阴，近蒂檀痕一点深。玉芝爱尔柔无骨，莲子怜他苦有心。
野亭杂花红近人，山翁爱客青纶巾。涉江欲采芙蓉去，无数秋风鬓发新。
岁寒群木总凋零，爱尔亭亭色愈青。谁信道人心似铁，小窗相对澹忘形。
一樽相对眼俱明，细话同僚旧日情。汉世郎官亦华发，恨无诗句似君清。
番番留我杀鸡多，老齿如今不奈何。本是年凶甘隔阔，论情非为酒来过。
渊明谩尔赋闲情，托物如何写得成。欲识春风无限意，樱桃花下背人行。
一日吟成九首诗，旁人都爱少瑕疵。直须作到无人爱，始是我诗长进时。
眼空朝市爱山林，放浪登临寄笑吟。毕竟趋荣成异代，耻秦空抱鲁连心。
看来万事羽毛轻，冰玉泠泠出世情。不逐众生留口业，祗将心事托神明。
使君原亦有情痴，何事临岐咏柳枝。总为五湖秋色好，扁舟久已载西施。
人生不合出都城，百坂千坡异县情。勃勃当年圣人道，如今狐兔不胜行。
雪满江边花气清，垂垂一树古今情。悲欢阅尽宣城眼，聊托诗人天下名。
心情稍觉难如旧，胜迹依然日月新。鹤怨猿惊嗟往事，再来山色似迎人。
秋晚辞家到及春，江山如旧客愁新。多情最是随阳雁，年去年来解送人。
年来好事推刘四，酒兴花情老独浓。最喜能移山茉莉，所嗟犹欠木芙蓉。
钟山爱我如居静，我爱钟山似展眉。相爱也堪相信得，不应移我勒铭诗。
非吏非隐晋尚书，一丘一壑降乘舆。天藻缘情两曜合，山卮献寿万年馀。
少从洙泗壁中寻，老恋龟山学愈深。悟到太初通六籍，春来青草是天心。
钗亸乌云鬓欲蓬，回身环佩响丁东。背人不是无情思，自古红颜畏画工。
烛似无情还有情，酒边故故弄昏明。宴酣尽道谁能觉，□□□□玉笛声。
霜扶清格高高起，风驾寒香远远留。太守多情客多感，金樽倒尽是良筹。
飞云楼上月华明，几度中秋在帝京。却有钱郎挥翰手，倚阑横笛最含情。
十载文场敢惮劳，宋都回鹢为风高。今朝甘被花枝笑，任道尊前爱缚猱。
元恺登庸比舜功，恤民爱物禹汤同。九州四海涵恩泽，都在阳和化育中。
邂逅交情云水闲，茶瓯香鼎话清闲。他年燕坐千峰上，认取一山山外山。
气凉天淡正时秋，野兴山情猝未休。承召驩于凫藻甚，但忧尘迹累清游。
花颜玉带拥高城，迢递情人到楚荆。此日清油开别榻，不知传酒属何人。
风外落花千万片，水边啼鸟两三声。无情惊起阳台梦，独倚闲窗看月明。
说尽春愁貌不成，翠深红远若为情。江南有客头空白，肠断东风百啭声。
长书一卷墨新题，志在斯民寿域跻。历历爱君忧国语，施行须自起锄犁。
悦爱娇容种性生，视同苴土远人情。罗敷自有天分限，妄想繁时剧祸盈。
程子精微谈谷种，谢公近似喻桃仁。要须精别性情异，方识其言亲未亲。
吟徵调商灶下桐，松间疑有入松风。仰窥低审含情客，似听无弦一弄中。
沈约耽诗太瘦生，青门又作苦瓜行。谁知谷口酸相似，反恨蜂饴不世情。
映门绿叶长桑麻，满地深黄菜著花。祇道春风恋城市，也留情向野人家。
碧幢仁施合洪钧，桂树林前倍得春。莫恋此时好风景，磻溪不是钓渔人。
碧纱高捲不胜情，晓梦初回半宿酲。独有丹心待高日，小阑干外雨新晴。
疏枝冷蕊本清幽，不傍山林傍碧流。莫遣城头吹画角，恐惊花片动情愁。
的皪横枝爱老崔，一尊长对画图开。此生端有梅花分，闲远春风入手来。
白云湖上酒家春，坐爱青山误此身。诗句近来多远兴，那能不作宦游人。
晞草露如郎行薄，乱花风似客情多。归鸿见处弹珠泪，语燕闻时敛翠蛾。
不薄今人爱古人，清词丽句必为邻。窃攀屈宋宜方驾，恐与齐梁作后尘。
翠翘红颈覆金衣，滩上双双去又归。长短死生无两处，可怜黄鹄爱分飞。
不向苏堤即白堤，轻舠随意六桥西。秋林欲画无人爱，邀得山僧共品题。
上方钟磬隔花闻，便觉仙凡势自分。争信草灵堂也笑，笑他猿鹤恋松云。
古柏菁葱几度春，风摇小叶学挥云。携团坐爱深林稳，赢得飞花乱点文。
太史南游上会稽，爱奇端欲助文辞。萧骚白发离骚国，不到巴陵终欠诗。
眼中前辈风流远，物外闲情日月长。小阁垂帘对遗墨，天风时送木樨香。
发遣将军欲去时，略无情挠只贪棋。自从乞与羊昙后，赌墅功成更有谁。
北风吹雪暗江城，岁暮天涯共此情。试向尊前弹一曲，琵琶犹是别来声。
殿堂深寂竹林闲，坐恋棕阴忘却还。水竹悠然有遐想，会心何必在空山。
怕惊啼鸟推棋罢，为爱落花迂屐行。窈窈绿云春一坞，游丝飞絮弄新晴。
先人昔日教安成，我在黉宫廨里生。垂老又经司学政，安成人士独关情。
心爱仙山役世缘，乘轺欲去谩留连。更祈秋日停羲驭，莫遣回头怨暝烟。
西风破帽不禁吹，默默愁情秪自知。多荷故人相问讯，锦囊羞涩已多时。
主人爱客未渠央，每遣纤纤酌酒缸。杯杓不胜还醉著，真成渴梦欲吞江。
绝爱公家花气新，一林清露百般春。是中宴坐应容我，只恐微风唤起人。
对床盍听风雨情，同胞兄弟亦何止。试于如梦境中听，雨声水声风过耳。
石家歌妓俨成行，金谷温柔别有乡。既是绿珠吾所爱，季伦何惜剖身藏。
浔阳卧内握戎机，恩宠那知事渐非。有诏夺情初强起，君王亲赐彩纶衣。
年少多情杜牧之，风流仍作杜秋诗。可知不是长门闭，也得相如第一词。
山下江流幸自清，山头明月已无情。此心若愧王贞节，莫向清枫岭上行。
横江清吹发参差，无奈秋风寄远思。谁似高情闲不厌，半年三度寄新诗。
常秉清忠报大廷，年华流水忽心惊。知公未恋沧洲曲，相对金螺看晚晴。
文雅登临谢守才，爱山今作别山来。知公未厌真仙境，早拥江南使节来。
与君疏懒十年情，梦入罗浮路几程。今日客途重相见，岁寒风味一般清。
好风吹雨过横塘，百尺芙蓉水槛凉。封事草成秋满榻，坐停纨扇爱花香。
门前白水映青山，草满荒庭昼掩关。莫恨穷居穷到骨，平生未有此情闲。
一访幽栖眼倍明，花山山下水偏清。独游江上花饶笑，爱尔秋容似我情。
老景人情一羽轻，绊身何用尚浮名。备尝世事灰心久，更问侬当作么生。
看看秋色此平分，何处笙歌入夜闻。独有多情端正月，年年依旧到长门。
小径纵横出紫苔，绿阴高下缀黄梅。榴花却是多情思，留宿薰风未肯开。
未假风情向日飞，预分晴气散春菲。无端潮色随丝住，遮莫青流着素衣。
自从元白去寰中，重色轻情妙法空。小住祝郎三百岁，为他重作挽春工。
一树幽花见紫荆，杜陵诗句属吾情。江东消息关河阔，况我平生寡弟兄。
春华秋草两悠悠，素发多情却满头。落叶自随流水去，远山空带夕阳愁。
花落军持入涧香，寥寥净域绝思量。不知下界黄昏近，犹向西窗恋夕阳。
庞老闲投世外名，入山深处任真情。谁知山木亦随世，惟有鹿门依旧青。
栖凤须当碧玉枝，秋娘偏爱少年时。兰香慕俊寻张硕，桃叶怜才事献之。
自古豪华如转毂，武安若在忧家族。爱子虽添北渚愁，外家已葬骊山足。
故国园林草自芳，望中情地转凄凉。行人莫苦登高阁，高处何曾见故乡。
日日池边载酒行，黄昏犹自绕黄英。重阳过后频来此，甚觉多情胜薄情。
平生慕爱武夷君，及此名山阻白云。九曲水声流过郡，夜深犹得世人闻。
情如孙楚难除服，愁似潘安日望坟。蒿里一朝生白发，榆林万里隔黄云。
老眼看花似隔纱，临风偶爱一枝斜。香生微晕初轮月，紫透轻魂破体砂。
菡萏双枝映水明，素香恬淡不胜情。自怜一段看花兴，入夜忽闻风雨声。
玉笔高簪黛色浓，海门长日驻高舂。世情尽逐颓波去，谁住罗浮四百峰。
月落窗馀白练光，满天清露结为霜。东风可是无情思，吹出新杨一树黄。
梅爱山傍水际栽，非因弱柳近章台。重重叶叶花依旧，岁岁年年客又来。
驱除牢愁须酒圣，狼藉春色要花红。定知春来无一事，苦教有情愁得侬。
本来面目无文字，执卷何须问老僧。爱汝清贫偏好学，寒窗风雪对孤灯。
君歌掩抑有馀情，我欲酬君唱未成。不向江湖谙寂寞，如何知有断肠声。
辽阳烟火照都城，底事忧时白发生。临别豪华君记取，重来恐已不胜情。
归槎始得今朝报，拄杖何胜昨日情。不是伊川无信息，佺期原欠静中灵。
移节名藩去有期，牙城重上思依依。落花也似人情恋，扑袂飘香不浪飞。
亲戚情深别酝浓，蓝舆摇兀两三峰。酒醒已过扶车岭，犹问前山第几重。
楼台万瓦玉鳞鳞，遮尽人间富与贫。可笑世情刚道冷，不知片片是阳春。
汝弼即是张长史，尧夫方爱陈公甫。何处思君不见君，墨花台上廉纤雨。
晴川渺渺停春水，怪石峨峨插乱山。最爱夕阳烟寺里，千株古木一僧闲。
可杀归云也爱山，夜来都宿好山间。偶看一絮翩然起，引得崩腾相趁还。
乡人见客面颜开，客子还乡意极哀。白发老亲情最切，阿姑阿姒不同来。
几逐朝云春思结，惊残午梦邻鸡歇。隔帘爱杀卖花声，不惜红妆待明月。
雨后来登水上亭，残红柔绿满前汀。道人不是怜春色，为爱芙蓉万朵青。
赤龙已挟故人飞，却爱清江理钓丝。入觐匆匆谋去就，当时犹悔见机迟。
折脚铛中同淡粥，曲腰桑下把离杯。知君不是南迁客，魑魅无情须早回。
庭树团团散夕阴，浴兰步屧懒冠襟。残蝉犹恋馀薰好，故故长缫独茧琴。
积雪经春冻未消，含情江岸草萧萧。校书夜对青藜杖，休向南宫叹泬寥。
人爱新奇学晚唐，弊贪犹谓作于凉。若驱纤巧还纯古，苏李当年独擅场。
由来康济属仁人，公更慈仁酷爱民。闻道忧劳添瘦悴，遣愁聊送瓮头春。
爱君襟度莹如冰，别久频瞻处士星。此日问奇仍载酒，春风沉醉子云亭。
赢得闲身便入山，只留名字在人间。最怜白发多情者，直待移文始厚颜。
锦袍公子最多情，每许山人并马行。今日独乘官舰去，却瞻马首曳心旌。
潇湘昨夜雨初晴，鸲鹆飞来似有情。莫道孤栖不能语，当年曾学瓮中声。
会稽东去不辞贫，为爱兰亭寄此身。笑问若耶溪上月，即今谁似浣纱人。
念尔无机自有情，迎寒辛苦弄梭声。椒房金屋何曾识，偏向贫家壁下鸣。
飞花缀户总瑶芳，东素纤腰映舞行。最是多情何水部，故教罗绮唤春光。
美酒岂无留客饮，好花犹解向人开。多情不忍阻花意，未醉何须辞满杯。
和风装点锦城春，细雨如丝压玉尘。漫把诗情访奇景，艳花浓酒属闲人。
儿童拍掌报花开，小妇残妆带笑来。最爱山桃能照水，縠文风过锦潆洄。
梁园尘土著人腥，不似淮山照眼明。爱君心迹曾无系，一片孤云去就轻。
虚堂寂寂草虫鸣，攲枕难忘是旧情。斜月半轩疏树影，夜深风露更凄清。
侬本山癯也爱山，爱山登陟度山关。玄猿白鹿欣迎骑，草碧苔苍舒啸闲。
天际乌云含雨重，楼前红日照山明。嵩阳居士今安否，青眼看人万里情。
客至何妨送与迎，门前罗爵亦人情。可怜寒士犹相望，时有饥来柳絮轻。
长爱谢家能咏雪，今朝见雪亦狂歌。杨花道即偷人句，不那杨花似雪何。
苦爱山川不爱行，小轩曾把卧游名。于今忽作江湖客，却向舟中写路程。
纹窗几砚日亲临，雅玩娱情务讨寻。笔格砚屏皆宝制，镇书惟重马蹄金。
酷爱看花懒种花，知心惟有故人家。花开兮送花残取，娱老扶衰度岁华。
身游城市发将华，眼见人情似槿花。惟有梁间双燕子，不嫌贫巷主人家。
客愁不尽本如水，草色含情更无已。又觉春愁似草生，何人种在情田里。
病来两脚几蹒跚，闯入严城为爱山。陌上行人无旧识，相逢不用较忙闲。
仙家楼观郁嵯峨，雪岭冰溪眼底过。驴背探春春信早，诗情不必灞桥多。
兴在林泉不在山，道情物态两相关。旁人莫问垂垂子，树老枝高未易攀。
分司闲爱水亭凉，几日抛书枕石床。密雪可人犹竹色，清虚何减对潇湘。
软金赪玉翠流辉，天嫔新开云锦机。西望赤城标起处，宦情欲逐野云飞。
得人憎定绣芙蓉，爱锁嫦娥出月踪。侍女莫嫌抬素手，拔开珠翠待相逢。
括苍山色翠如葱，瀑下天门拖玉虹。底事少微星一点，金陵江上爱西风。
羡他田父老于农，远是庄西与舍东。不似宦游情味恶，半生常在别离中。
林亭长夏爱浓阴，来引茶瓯一散襟。忽去却来蜂个个，自啼还住鸟深深。
碧幢红苑合洪钧，桂树林前信有春。莫恋花时好风景，磻溪不是钓鱼人。
山花艳艳缀旒傍，君爱深红爱浅黄。楚客见之挥不去，向人说是赛兰香。
我爱溪桥半树开，几回觅句当衔杯。江南不欠花如雪，自是游人不看来。
自剪冰丝譬远归，学成何异此成衣。妾身不是轻恩爱，祇恐苏郎戒下机。
到处虚名动士林，平生孤负秉彝心。过情却更忧吾子，新造从兹冀日深。
记卿情性奈卿何，小迕常嗔薄怒多。冥路有愁卿自遣，莫因闲事损双蛾。
观象悬知岁有成，通宵格泽照天明。馀生饭饱无它事，坐看纷纷万物情。
粲粲秋香雨露葩，天教晚发赛诸花。轻烟细雨重阳节，且尽芳樽恋物华。
素王宫中多种竹，每分凉影过西邻。多情只有云夫子，九载弹琴看好春。
歌声才罢又箫声，畅我孤篷客里情。他日欲知牵路处，丹枫黄菊乱山青。
花本无情却有情，谁将开落拟浮生。盈虚自是天机事，错认楼前羌笛声。
半生炊黍未全醒，羸体相看便不宁。非是贪官非爱寿，个中不了为惺惺。
路近城南已怕行，沈家园里更伤情。香穿客袖梅花在，绿蘸寺桥春水生。
南郡生徒辞绛帐，东山妓乐拥油旌。钧天排比箫韶待，犹顾人间有别情。
冷色初澄一带烟，幽声遥泻十丝弦。长来枕上牵情思，不使愁人半夜眠。
秋丛绕舍似陶家，遍绕篱边日渐斜。不是花中偏爱菊，此花开尽更无花。
人情到底重官荣，见我东归夹路迎。不免旧溪高士笑，天真丧尽得浮名。
花落更同悲木落，莺声相续即蝉声。荣枯了得无多事，只是闲人漫系情。
为爱秋花霜后红，故栽千树待西风。却思少日拊头语，泪落花前鬓影髼。
一任斜阳送客愁，边鸿不到水南流。自从身逐征西府，破帽多情却恋头。
爱山特地上山来，俗虑醒如醉眼开。举首但惊云汉近，直疑平步出尘埃。
穿林踏雪觅钟声，景物逢迎步步新。随处留情随处乐，未妨聊作苦吟人。
贾董才名愧不胜，皋夔事业我何情。春风一刻邯郸路，欹枕窗前百舌声。
繁香苦爱飘岐路，风雨何须送晚春。坐久绮霞明落照，屏雷亦解慰游人。
一年爱惜傍东篱，今日才开四五枝。折与刘郎休叹老，嫩黄新白恰相宜。
七夕无缘一尽欢，水南秋月爱谁看。眼中岂少欧阳子，却羡夷陵旧判官。
春城掩映出楼台，不放闲愁入院来。只为情人离别苦，劳劳亭畔莫教栽。
诗情对景可胜长，酒与鹅儿斗嫩黄。忠贯主人真好事，肯来訾省沈东阳。
曾持使节驻毗陵，长与州人有旧情。为向驿桥风月道，舍人髭鬓白千茎。
饥来驱我几何厌，尘务萦心更可嫌。不似陶潜恋松菊，未闻胶鬲举鱼盐。
无计可能留永日，有情何用惜芳春。明年还似今年好，𢬵作花前把酒人。
柳系荃桡句未成，拨船微动碧香迎。琉璃自爱无瑕翳，不放池西一叶生。
五百风光巧作寒，晚春未可试衣单。只应杀气迷关栈，便觉人情有两般。
无奈东风妒素妆，纷纷如霰点苔狂。爱春三两多情鸟，衔上高枝唤侣忙。
谁识菊为花隐逸，陶潜以后有濂翁。落花别有尧夫爱，此意与濂同不同。
指点云间数点红，笙歌正拥紫髯翁。谁知爱酒龙山客，却在渔舟一叶中。
雪晴梅破发幽香，莺作春声入画堂。多少玉人魂梦断，不胜情况恨更长。
池南池北蜀宫春，红湿花枝压锦城。袖手纵观花似笑，相看一脉话尤情。
照夜直为明月侣，倚风先作艳阳媒。多情欲著红妆面，故上含章白玉台。
雪里清标别样妆，江城一曲入歌狂。春情脉脉凭谁语，纵是罗浮梦亦忙。
郎归犹未到家中，艳语勾春妾面红。叵耐相逢不相识，梅花那肯恋东风。
青山修竹矮篱笆，彷佛林泉隐者家。酷爱绿窗风日美，鹤梳轻毳乱杨花。
大梁公子乐邯郸，爱士能从市井间。虽诧平原倾食客，鲁连犹蹈海滨还。
不语凄凉无限情，荒阶行尽又重行。昔年住此何人在，满地槐花秋草生。
七十稀年几许闲，星星鬓发半衰颜。寸心灰尽周公梦，不恋朝衣只恋山。
东篱秋色遍幽坡，蔟蔟金英洗露华。君且试推彭泽看，五行何处爱黄花。
山色浅深烟霭里，客情去住别离中。临川聚会应不久，明日扁舟乘便风。
祇因霜雪妒萌芽，不意新诗谯惜花。芳本无心恋贫窭，迎风争入相公家。
风雩三月初三日，禊事宣和胜永和。又见会稽王内史，兰亭封酒爱新鹅。
朝朝暮暮见长河，见了长河只厌它。却爱画师能画水，不看死浪与生波。
楼头钟尽晓风清，南陌殷勤送我行。十里汾流两岸月，祗应总是别离情。
和靖湖边冷笑人，白头来恋属车尘。此行莫与孤山诀，重见除非是后身。
宝气何年夜发明，至今邮舍得佳名。我来不暇寻光景，但爱锵金漱玉声。
高山月出动湖波，宝树珠光夜若何。自是清晖恋岑寂，那知人世有笙歌。
客情沙柳共依依，隔浦遥山向夕微。送别偶当花落后，伤心元不为春归。
路傍垂柳古今情，春草春泉咽又生。借问山僧好风景，看花携酒几人行。
□□船上管弦声，投杼抛书尽出城。镇日东风无雨点，始知天亦有闲情。
身如孤鹤万缘空，吟得交情底许浓。我老学禅无长进，相逢却讲少陵宗。
沈沈凉夜玉阶空，独立含情小苑东。明月未来人已倦，薄罗香透木樨风。
落叶蝉声古渡头，渡头人拥欲行舟。别离情似长江水，远亦随公日夜流。
年华乱后偏堪惜，世路抛来已自生。犹有玉真长命缕，樽前时唱缓羁情。
蔬畦蹑屐惬幽情，检校园丁日有程。得雨尚悭须灌溉，我来时听桔槔声。
凝碧池头弦管声，秋槐落叶若为情。王维空咏朝天句，谁似当年雷海青。
日出烟消春昼迟，柳条无力万丝垂。韶光新染鹅黄色，偏爱东风款款吹。
轻翻拍板度新声，花底微闻百啭莺。座客一时齐侧耳，就中谁是最关情。
江头山色旧所爱，倒影玉海空嶙峋。尔来处处作媚妩，似与世争眉黛新。
僧爱白云溪上飞，白云飞处敞禅扉。莫言便是无心物，忆著故山依旧归。
冬青花落雨涔涔，一日舒晴十日阴。也爱东园有生意，枇杷铸得万丸金。
燕中车马兴阑干，也恋青山也恋官。今日真成双举肘，戟门山色四时看。
记得鸿泥共托名，依依萍梗可堪情。如今两地梅花月，不照寒江雪棹声。
匹夫爱国献昌城，力说刘扬十万兵。颠沛单车良得助，邯郸假意不难平。
远别悠悠不易逢，草堂今夜一尊同。关情最是窗前雨，又送秋声到井桐。
闲拨船行寻旧池，幽情往事复谁知。太湖石上镌三字，十五年前陈结之。
随风弄日碎春云，扑户穿帷恼杀人。底事飘扬少拘束，爱将豪纵去酬春。
旅舍濠西曲巷偏，扁舟来往爱君贤。亲尝百草归游橐，自写青山不卖钱。
几度春风信陆沉，曾题醉笔写花阴。诗情不复随风乱，今日花前对展禽。
去年相送出城隅，郎秉青骢妾乘车。为爱团圆明镜好，欲将分赠又踟蹰。
弱柳摇烟落絮轻，绿阴初长小池平。杜鹃处处催春急，不是东风太薄情。
数载相随见子情，今朝难使别离轻。此心恰似寒潮水，直送征帆到四明。
涣汗如蒸被体流，日高强起倦梳头。多情一夜千山雨，消尽人间万斛愁。
老来情绪似秋烟，水畔林间不计年。世事纷纷何可较，城西寺里学参禅。
淡泊彩弦谁与听，试开尘匣写幽情。琴中自有无穷怨，弹出离骚意外声。
英名何用苦搜奇，不朽才销一句诗。却赖风波阻三岛，老臣犹得恋明时。
从来姿韵爱风流，几笑时人向外求。万别千差无觅处，得来元在鼻尖头。
金衣花里亸春寒，桃杏墙头正耐看。苦被东风爱装景，借些红雪打阑干。
何处飞花向水明，客心如水伴孤清。任教虢国朝天面，空负阳台梦雨情。
胡蝶生来只爱花，春工描样作奇葩。庄周有梦何曾觉，冰雪肌肤落几家。
旋埽林扉一榻横，绿阴幽底水纹平。闲眠爱杀荷沟雨，玉磬池边无此声。
西蜀名花别样芳，玉环睡起试新妆。化工还有无情处，祇与胭脂不与香。
阴遥俄喜日华落，静久更宜山鸟鸣。荣谢易为花厚薄，岁寒还得岁寒情。
满池春水何人爱，唯我回看指似君。直似挼蓝新汁色，与君南宅染罗裙。
寥寥劫外绝知音，流水高山韵独深。半面娆娥君自委，多情不欲尽披襟。
闲磨霜刃破银瓜，沉水香销日影斜。吟客不来情思懒，晚风庭院落槐花。
涓涓流水雨晴初，夹道山花簇彩舆。千骑不辞迎候远，物情春意竟何如。
高阳情尽有遗思，世谱由来缉涣丝。但使流分源不异，宗盟聊尔释前悲。
琼南江表更神京，三处相思共远情。寒漏递催清夜永，愁襟空对一灯明。
少时亲手植双松，昼爱层阴夜听风。今日岁寒逾五纪，也应心似主人翁。
晚风高树一襟清，人与缥瓷相照明。谢女微吟有深致，海山星月总关情。
南陌东城尽舞儿，画金刺绣满罗衣。也知爱惜春游夜，舞落银蟾不肯归。
铜柱参天桂叶稠，公侯遗爱在南州。绳桥竹屋连溪曲，大贝明珠尽海头。
爱才成癖谓公偏，吐握曾闻古下贤。嗟我怀人无所报，一罂将汲惠山泉。
翻海谁能实漏卮，世情分数逐时支。三年两满何须计，父子初心要自知。
千金爱女贮兰房，百宝雕鞍拥骕骦。过眼青春谁是主，燕归无处说兴亡。
最爱同年欧进士，写梅笔意自成家。君看半幅横枝景，犹是春前雪后花。
十年忧国鬓如丝，一路看山到武夷。信宿故园无限意，人情莫怪去迟迟。
峭壁崚嶒似削成，行人远眺泪犹盈。无情原是荡家子，空作望夫石上名。
动容俱见古人情，千里归来得我惊。七载何曾有离别，水中明月本相亲。
花映垂杨汉水清，微风林里一枝轻。即今江北还如此，愁杀江南离别情。
嘉果车行夹路香，练川今作小河阳。太冲亦爱花如锦，未敢蒙头过魏塘。
俗韵凡情一点无，开元以上立规模。镜湖老监空挥泪，想见楚江清晓图。
平时无欢苦易醉，自怪饮乐颜先酡。乃知醉人不是酒，真是情多非酒多。
题桥贵欲露先诚，此日人皆笑率情。应讶临邛沽酒客，逢时还作汉公卿。
曾记吹箫学凤鸣，碧云深处度秋声。谁携一片潇湘影，写作江南万里情。
只爱孤峰惹寸云，忽惊头上雨翻盆。北来南去缘何事，路上君看屐子痕。
浊尊泛菊他年事，落帽风流万古情。取醉不辞留夜月，相逢又得此生清。
柳絮飞时别洛阳，梅花发后到三湘。世情已逐浮云散，离恨空随江水长。
琴里休夸石上泉，争如此处听潺湲。爱于琴里无他意，落砌声声是自然。
虎踞已知王气尽，鹃啼谁感帝魂哀。怪渠册后诗情苦，曾到留都丰镐来。
鹊桥欢会是良缘，犹恨离情尚隔年。曾奈人间长在客，空将令夕倍愁眠。
永庆招提墨数行，岁时风露每凄伤。残骸岂久人间世，故有情钟未可忘。
紫庭黄阁带春温，寝殿何人侍至尊。长爱百司分职处，玉鞭敲镫出金门。
老里心情客里怀，逢花不饮若为开。虚名身后真何用，更判生前酒一杯。
村巷冬年见俗情，邻翁讲礼拜柴荆。长衫布缕如霜雪，云是家机自织成。
十日浓芳一岁程，东风初急眼偏明。低枝似泥幽人醉，莫道无情似有情。
扶桑浴日梦初醒，天上曾闻送好声。却爱羽毛成五色，梅花照影雪初晴。
越奴年纪似罗敷，年纪无多情有馀。别后此情能记否，好凭北雁寄南书。
天柱峰前又一区，已闻松菊渐荒芜。近来更草归田赋，敢以无功恋左符。
玉槛珠帘总一丘，春魂多半在迷楼。蘼芜亦爱雷塘路，十月青青自不秋。
咸淳天子怜臣老，紫殿清华极邃情。赋禄玉隆真昼锦，有时听得步虚声。
九畹曾怀楚客骚，不堪沅澧去人遥。多情只有当时佩，别后清香尚未消。
桥门北舍日相亲，乡国参商四十春。偶尔小陂风月夕，细谈旧梦两情真。
见人初解语呕哑，不肯归眠恋小车。一夜娇啼缘底事，为嫌衣少缕金华。
西冷渡头多酒家，香风十里散琵琶。游人不断踏歌去，爱杀当炉面似花。
二月都城未见花，不知春色落谁家。满盘折惠情何重，略嗅生香思已嘉。
春雨林深笋蕨肥，多情把笔咏芳菲。生来要使三尸伏，老去休论万事非。
丈夫尚志志高明，勿效卑卑世俗情。从上一条平坦路，千贤万圣所通行。
年年明月总相似，大抵人情自不同。今夜故山依旧见，班家扇样碧峰东。
懒共江蓠杜若荣，聊依藓石寄幽情。试观种在阶庭者，未必天然似此清。
莫怪离魂黯欲销，片帆南去九江遥。关情最是岐亭柳，烟锁千条与万条。
祝融回禄爱君深，却以无家到武林。谏议一篇如见面，故人争不动仁心。
吟觉多情坐不眠，月光涵水水浮天。橹声细与歌声协，又有西来夜泊船。
水北云南最好春，柳桥花架污芳尘。如今老大情遍懒，分付江山与后人。
飞光飞上碧澜底，碧跨三州连底明。多少潜珍畏人见，只知犀炬太无情。
三年踏尽化衣尘，燕子衔泥两度新。南北相望千万里，世情谁是旧雷陈。
尔雅才疏六月笺，绿阴长到十分天。情知北户风犹好，意在临流不在眠。
荔枝乡里玲珑雪，来助长安一夏凉。情味于人最浓处，梦回犹觉鬓边香。
诗成怨立小桥西，晚日春怀伤鸟啼。离别书情多寄恨，远山高处暮云低。
稻塍粟垄绿相连，野老欣逢大有年。人意物情俱自适，溶溶佳气满江天。
天下何人不爱官，弃官出世古今难。向来一觉钧天梦，便作林居野处看。
潇洒风情玉雪姿，一梢寒月浸山池。调羹信息传来近，看取青青结子时。
道人一锡攀飞鸟，颇悉南来北去情。画出江南遵渚态，尚馀风味叫群声。
坡老吟来今几龄，翠蛟飞舞若天成。栏干小倚挥觞处，最爱泉声乱雨声。
金昆已矣怅鸿冥，玉季森森两眼青。跃马隔溪曾失意，挥毫今日却多情。
轻薄谁家雾鬓娘，隔江花市趁斜阳。千年芗泽还倾国，半夜恩情奈尔凉。
玉摧繁艳蕙消香，渐见园林绿叶光。莫诮春风少情思，为君开遍万红芳。
蚀月妖蟆俄扫穴，鸣阳丹凤力回天。围腰不爱重金带，洗脚宁登一叶船。
诗歌召伯意怀哉，爱及甘棠勿剪摧。自是庆源钟草木，故将多瑞秀云来。
竹风松月牢于锁，关闭人心物外情。燕雀闻经俱已惯，归来不怕读书声。
自悼词成不待封，闲情恋思万千重。青春肯为红颜驻，转眼风光又夹钟。
南北驱驰报主情，江花边月笑平生。一年三百六十日，多是横戈马上行。
邃壑重峦十里过，天围佛境隐岩阿。傥来功业忘情久，暂到山林结意多。
一樽聊接故人欢，百岁堪嗟鬓渐残。莫见白云容易爱，照湖澄碧四明寒。
弋阳县令几番更，借问循良孰称情。三十年来遗爱在，邑人香火拜先生。
飘零大半委山坡，雨雪无情尚折磨。纵有风流前辈在，贞元朝士想无多。
胜地蒙污自不该，岂嫌舆隶爱公台。片言祗欲求今是，何姓非从古圣来。
商山留滞再经春，吟爱仙娥最出群。若有精灵念迁客，暂来河北作行云。
江南江北荻花生，妾处君边第一声。何似春风湖上宅，银筝玉柱白头情。
碧瓮盛来琥珀光，感君远意不能忘。情知岁近归期远，且对尊前说故乡。
佛住三朝恐爱生，人归一岁岂无情。乡亲乡友销魂地，岷水分为陇水声。
清香无以敌寒梅，可爱他乡独看来。为忆故溪千万树，几年辜负雪中开。
病骨棱棱瘦欲飞，业根犹堕爱梅非。梦魂夜夜寻花去，时带寒香踏月归。
冥鸿声落海天微，何事鹪鹩恋一枝。昨夜寒霜催落叶，看山吾且一题诗。
易牙昔日曾蒸子，翁叔当年亦杀儿。史笔是非空自许，世情真伪复谁知。
锦绣曾夸纸上文，西风淮海见情亲。京华咫尺云霄近，矫首金门献赋人。
小桥南北总春风，多少诗情杖屦中。高阁卷帘还坐我，天涯芳草更无穷。
解作新诗似乐章，交情风味敌壶觞。平生阅士知多少，耸壑昂霄见此郎。
笑不成欢歌敛眉，景阳钟动酒阑时。此情却羡牵牛会，一岁相过可是迟。
人情争胜似争棋，死怕输人一著迟。黑白不分傍袖手，年来吾亦爱吾痴。
人情物理要推求，不早敷黄隶晚秋。黄得十分虽好看，风霜争奈在前头。
银汉无声夜夜清，良宵忽感宦游情。东山遥望人千里，想亦停杯对月明。
江花岸柳太多情，长逐春风管送迎。我亦思归归未得，夜窗愁听杜鹃声。
小屋林深曲涧幽，鸟情花思两悠悠。风光满眼春如许，那得君来此地游。
喷瀑奔来万马强，可堪描写入诗肠。瘿瓢酌罢枕松石，也爱松风午梦凉。
梁苑沙墩路几千，客情冷落逼残年。兔园宾酒樊楼妓，一曲琵琶欲雪天。
为爱荷花并蒂开，便将荷叶作金杯。桃根桃叶俱殊色，且看相携渡水来。
有意杨花空学雪，无情榆荚漫堆钱。穷愁不服春辜负，酒病依还似去年。
脚下尽山山未登，游情忽忽叹无能。何堪拄颊西南望，引入苍茫一万层。
自惭到府来周岁，惠爱威棱一事无。唯是改张官酒法，渐从浊水作醍醐。
一历青云眼倍明，群峰联络自天成。迟回磐石忘归去，谁共斜晖俯仰情。
不体尘心泪自涓，情因法眼奄幽泉。明朝傥问沧波客，的说遗鞋白足还。
天路纷纷绕玉珂，多情犹自入烟萝。看花得意男儿事，自古男儿事更多。
雾鬓云鬟讶水仙，紫苔纹甃涩金莲。多情只恐鸳鸯妒，行到回塘不敢前。
世路风波同苦海，人情轻薄似秋云。重来未敢还相许，直待龙华更识君。
共醉春风且放情，白云无定若浮名。好花开落寻常事，遮莫黄鹂不住声。
界破苏公十里堤，雕梁轧水漾虹霓。杜鹃也恋钱唐景，不向西陵桥上啼。
戊午初秋别潞河，双眸空笑阅人多。浓阴也爱河边柳，争奈秋风欲送何。
桑条沾润麦沟青，轧轧耕车闹晓晴。老眼不随花柳转，一犁春事最关情。
酷爱日长萤可聚，几人如古惜分阴。胸中万顷清凉地，莫遣俗尘乘间侵。
溪边竹瘦暮云昏，爱客头陀未掩门。问我年来何所事，袖边朱墨几多痕。
短桥平水树清深，树外云生漠漠阴。衣带冠緌半尘土，少凭书几到诗情。
爱民一念彻渊泉，内府时时出禁钱。只此自添无量寿，何须彩索颂长年。
晕紫层红各自花，翠痕稠叶整还斜。有情岂必含春泪，自是殷勤管岁华。
似玉如酥最有情，一香熏彻万愁醒。多应无奈花相恼，故绕荼蘼架底行。
回雁峰头雁几声，白苹洲上旅人情。衡阳南去千馀里，一夜思家白发生。
多情宛颈两鸳鸯，贪趁湖心错裹香。散发幽人休荡桨，夜深花露湿衣裳。
乱石巉空耸翠棱，攀萝寻胜逐溪声。爱山怀友情无限，日暮岩边独记名。
山下花明水上曛，一桡青翰破霞文。越人但爱风流客，绣被何须属鄂君。
露委烟斜更有情，黄花紫萼太分明。只教秋色常为主，莫遣西风怨落英。
行年已是老衰秋，复命稽迟为絷留。恋主思亲归未得，梦魂长绕大江头。
灵宝生平爱虎头，每傍战舰系轻舟。晚无书画真无益，洗手莫嫌寒具油。
岩前初试薄春衣，未遍登临兴已违。独爱石头能具眼，故迟双桨待邀归。
一簇春心斗晚妆，凌波妒月暗生香。多情莫上朱楼望，金谷佳人恐断肠。
老乾疏枝浸寒碧，浅香孤韵湛清晨。招魂不用开屏障，惟有诗情当写真。
爱酒徒劳暮酒泉，山灵还笑李青莲。典衣此味应难换，信是长安斗十千。
避暑人归自冷泉，步头云锦晚凉天。爱渠香阵随人远，行过高桥旋买船。
柴桑归爱一身轻，中路黄花到眼明。不见芙蓉见秋水，最难摹索是风情。
谁居空闲扇橐籥，情与无情并时作。是声皆自根极来，更莫辛勤问南郭。
春娘爱上酒家楼，不怕归迟总不忧。推道那家娘子卧，且留教住待梳头。
晓日舒情春可怜，轻风吹送艳阳天。泗洲堂下深杯后，又醉桃花细雨前。
诗人肝肺困雕镌，往往寿非金石坚。我独适情无杰句，化工不忌遣长年。
平生特达刘公干，老去栖迟唐子西。三载情怀若胶漆，一时踪迹异云泥。
水南著我登高处，风急山篱带薄云。从昔骚人爱重九，冥鸿天际有遗音。
尘缘太重道缘轻，住世原非出世情。却笑羽流空拔宅，名山无计避新征。
池妨屋地故应填，取土成池却自然。爱惜清漪添淤壤，买根归种抚州莲。
簪花犹且强年少，诉酒固非佯小心。花好酒嘉情更好，奈何明日病还深。
月满江楼午夜钟，多情多病一衰翁。行云不道无行雨，只恐相逢是梦中。
欢喜坡边望禁城，鸾翔凤翥卿云清。举杯一吸滦阳酒，消尽南来百感情。
退之身外无穷事，子美樽前欲尽花。更有多情君未识，不随柳絮落人家。
飞凤吹归思竹实，蟠龙高卧恋山泉。吾家松槚今三世，僧舍钟鱼已百年。
冉冉残晖画阁西，宫人行乐恋芳时。遥闻索辇开黄伞，不尽花前半局棋。
我爱风流杨柳枝，杨柳如何报我诗。落花满面春风晓，借与丝鞭走马时。
腰懒谁齐逸士名，无营人是葛天英。却怜漉酒酲初解，梨栗从头说旧情。
支筇石壁听溪声，却看云山万叠新。总是诗情吟不彻，一时分付与吾人。
满院晚葵秋日清，裹头强起坐前楹。谁云欠却看花福，病里看花别有情。
忍死元非爱一身，百年两世此遗娠。手缝襁褓和残泪，抱向高堂回首频。
孤云无住亦无依，长向空中自在飞。情素本来无一物，何须惜别更留衣。
浮萍无水复何依，绝代芙蓉露易晞。哭向黄泉同穴去，恩情不减华山畿。
溪上桃花山下舟，六朝遗事寄东流。春风无限关情处，猿鹤依然识旧游。
春已无情雨妒花，病还妒客到花家。今当未雨才身健，杖策来看半吐葩。
盈科日进几时休，到海方能止众流。只恐达多狂未歇，坐驰还爱镜中头。
吕公清德著吾乡，生爱兹山死便藏。顾我来游虽恨晚，尚思杖屦共徜徉。
阳坡风暖雪初融，度谷遥看积翠重。磊砢拂天吾所爱，他生来此听楼钟。
幽人步影啭春阳，情多无那不成章。恨楼未高着鞭望，南陌无人但垂杨。
真情不减孟宗寄，廉誉何须羊续悬。萍雨荷风生酒兴，夜阑飞梦到平川。
浓阴好爱西桥过，影午交枝几树榕。钟秀地形山叠叠，鬨声滩势水重重。
腊前未见梅如雪，春到还惊雪似梅。可是天公有情思，便令花树一时开。
羲献才情似水清，暑窗葵扇与桃笙。中州父老黄华老，信是前贤畏后生。
纷纷轻薄欲谁从，爱子从来臭味同。千里远来应念我，速须鞭马要从容。
爱君邀客以清诗，会我公庭缿讼稀。卷白到时须自勉，乱红飞处是春归。
一枝如玉翠亭亭，聊寓同乡赠别情。莫向春风爱桃李，冰霜要见岁寒盟。
矮窗攲枕看朝荣，老觉迎逢礼数生。来往颇知麋鹿性，寒暄不会俗人情。
每为多情记别离，道傍披拂乱如丝。东风也学时人态，偏向柔条恣意吹。
昨日偷闲看花了，今朝多雨奈人何。人间尽似逢花雨，莫爱芳菲湿绮罗。
乱石深云寻野泉，老侬怪我地行仙。钟情山水醇于酒，今夜竹床成醉眠。
讲罢归来日向沉，嫩凉徐步爱轻阴。芳林秀町盈眸好，谁识乾坤造化心。
花阴眠食不惊人，爱汝山林性已驯。慎莫跳梁当道立，都亭亭畔正埋轮。
水南下郭是南斋，春雨闲情唤客来。梅片柳条无藉在，晚香晴色醉深杯。
每至关情唤奈何，茶颠较酒不争多。曼声怕到销魂处，雅诨从将换艳歌。
一片苍崖万古秋，高天翠色晚俱浮。自从谢傅东山别，未许交情到白头。
城头蔓草受新霜，天外孤鸿叫夕阳。送客情怀枫树老，著人襟袖菊花香。
春时宿处雨浪浪，至后重投张氏庄。际晚乌银何许买，夕阳特地恋寒窗。
清明过了柳花飞，帘外萋萋草正肥。唤起惜春情绪处，空山残月杜鹃啼。
玉管朱弦莫急催，容听歌送十分杯。长爱夫怜第二句，请君重唱夕阳开。
白头无酒不成狂，典尽春衫醉一场。只许木犀知此意，晚风更为尽情香。
口谈禄命似君平，相见无劳问姓名。手弄国香诗满把，已应人识爱兰生。
说与男儿莫爱身，箪瓢陋巷不为贫。古来亭士君知否，拚得头颅斫与人。
浦口柴扉几日开，江门烟艇暮秋回。交情亦似长江水，南北年年送往来。
万条寒玉裹山家，兼有棠花与杏花。淡白窃丹随赏爱，初英晚节异生涯。
昨夜寒窗寐不成，荒迷却忆旧游情。孤舟反侧天涯梦，千里劳君两眼青。
沧江梅子雨丝丝，谷口书来念远期。爱道不官耕隐去，但悲风木起哀思。
听风听雨隔窗纱，爱弄潺湲试早茶。更喜园丁报新事，鱼苗随水上平沙。
为爱高桥月色多，飞觞捉麈对吟哦。轻舠一叶时来往，惊散双鸳动碧荷。
请求窈窕爱君深，岂为干戈彻瑟琴。典礼一冠三万直，度支先急市珠金。
白苹花上苦相思，红蓼汀前忆酒卮。若个指头权作板，轻弹竹几度新词。
品格诗家枉费评，吾诗吾自遣吾情。可怜不识怡情者，错托宫商论浊清。
三郎耳谱趁花奴，风调才情信有馀。天宝错来非一拍，霓裳中节亦区区。
春来几度送华辀，芳草多情柳亦愁。不惜裁诗写离恨，道傍只恐鬼揶揄。
白犬宵行似有情，为防暴客到天明。近来守禦无功绩，不吠人形只吠声。
两山夹岸走苍龙，未放中间过玉虹。只爱当头一峰好，一峰外面更三峰。
寒蛩唧唧草间鸣，唤出新秋无限情。霜露满天红叶老，有人愁听捣衣声。
毫端日日出奇毛，飞落云霄未肯高。爱向林塘惊翡翠，锦鞲不上武陵豪。
三载惭无赫赫名，去时赢得士民情。相思一夜并州梦，月色秋声满故城。
为君粘笔写筼筜，数尺新捎绿粉香。持向西窗听夜雨，高情浑似对潇湘。
访古馀情咏绿阴，金风满径涤烦襟。静观万物生生意，契我虚灵无事心。
十年不上黄金台，浩思临风不易裁。无情也笑长江水，南北年年送往来。
翰苑同官二十春，况兼同舍更情亲。分携莫学浮云散，时有音书慰故人。
西风一夜镜湖秋，零落残春逐水流。犹有多情双翡翠，月明梦逐采莲舟。
酒兵半已卧长瓶，更看梅兄巧尽情。醉插寒花望松雪，人间曾有个般清。
为爱名山入武夷，浮云缥缈更何之。五台山下栖禅处，种得菩提树一枝。
谁向龙门指别途，秋风应似别情纡。珠宫一片波心月，得入仙舟梦里无。
老去无心思世事，静中有业爱闲吟。有时看水看山处，举世何人会此心。
纷纷世俗爱言好，好命如今见者稀。言好暂欢终受訾，晓窗不是欠圆机。
富阳天豁一江明，江上青山纵复横。早晚随潮下三折，六桥寒树远含情。
岁岁天孙此合欢，月明双照泪痕乾。深情已自托云雨，翻向灵禽借羽翰。
剑佩芙蓉秋水明，孤忠自许命全轻。长安一片笙歌月，不照卢龙塞外情。
陂塘春至绿波生，讲肆萧然对古城。多谢故人频问讯，渚兰汀树正含情。
细玉罗纹下碧霄，萦丛自学小梅娇。闲吟只爱煎茶澹，旋斫生柴带叶烧。
长干道上含情别，明月楼前入梦频。同是老年仍在客，如今莫说故乡人。
菰蒲出没风波际，雁鸭飞鸣雾雨中。应为高人爱吴越，故于齐鲁作南风。
酒浅灯寒醉不成，隔墙弦语若为情。太平儿女中原乐，不是蛾眉出塞声。
吾爱白云云爱吾，朝朝暮暮伴吾庐。从龙傍鸟随他去，留与幽人作画图。
疏顽无以答升平，况辱群英远饯情。明日青山回首处，五云遥忆读书声。
高低庭树晚风吹，脱叶应难恋旧枝。莫向秋深怨零落，春深还有绿阴时。
之子相寻逐海潮，东樵朝别暮西樵。多情最是松间月，飞去飞来照寂寥。
曾移蔬甲课园丁，爱嚼霜根养性灵。独有画工知此意，能将风味入丹青。
帘前可爱三冬日，阶下新抽七叶蓂。昨夜灵台因预奏，彩云高捧老人星。
江行二月正清新，无主桃花不恋春。老去情怀甚年少，少年未解惜芳晨。
谁谓长河不可通，只消送客一帆风。故人别后情偏重，犹恐相逢是梦中。
为爱风篁手自摹，不烦把烛倩官奴。须当白战筼筜谷，羞杀江南没骨图。
枕簟来寻瓜李盟，银床金井已关情。牡丹芍药成前辈，茉莉素馨方后生。
黄山门上早潮平，风送楼船一羽轻。鼓棹江阴始亭午，谩开樽酒慰羁情。
我行重到清凉地，小室轩窗分外明。不是山家占春色，大都物理自舒情。
秋圃应知雨露多，嘉蔬分送奈情何。书生咬得其根味，绝胜金盘荐紫驼。
奉溪半日到杭城，溪外青山喜送迎。结屋临溪差易事，买山无计若为情。
爱惜浓香恐过时，刘郎何事苦归迟。只应昨夜幽窗梦，飞到君边未可知。
问奇十载系相思，白露怀人又此时。陶令有情君有笔，共分秋色在东篱。
老知书画益人多，奈此无情岁月何。欢识营丘平淡意，高堂秉烛看岷峨。
曲江僧向松江见，又到天台看石桥。鹤恋故巢云恋岫，比君犹自不逍遥。
无意趋时爱泬寥，一溪流水断尘嚣。幽人石上看云坐，车马来时莫过桥。
阴雷慢转野云长，骏马双嘶爱雨凉。应念龙钟在泥滓，欲摧肝胆事王章。
水落沙滩倍有情，漩来漩去不成行。暗丛飞下小瀑布，拦住溪声独作声。
哭断东风转有情，俄惊满面笑容新。当时饮水今犹醉，别是桃花半点春。
桐江无意恋羊裘，别向江湖买钓舟。捕得鲜鳞堪换酒，不知人世利名愁。
远爱春波正满湖，羡君东去是归途。吟诗好向月中宿，一叫水天沙鹤孤。
瓶中斗粟鼠窃尽，床上狸奴睡不知。无奈家人犹爱护，买鱼和饭养如儿。
短藻晴沙海月生，江涵清影荡孤城。夜深一曲柔风里，未必同关一样情。
苦爱香醪似蜜甜，旧如杜老意拳拳。而今已作渊明止，别意欲醺醒重怜。
白岭溪上野田平，黄陇山前竹树清。已许数椽容小住，馀英爱我爱馀英。
梨枣迎霜压树黄，盖茅新屋渐成行。人情喜见兵戈息，路上时闻酒瓮香。
眼挂层峦醉益青，旋疑身是出山云。一泉一石忘情地，都作鸿沟与俗分。
知浣溪花日几回，多情应数向琴台。锦江春色归辞赋，分取长卿绝丽来。
珠箔罗帏梦不成，起来花底听残更。多情祇有长门月，夜夜瑶阶伴影行。
中山千日酒初醒，却爱玄都夜景清。起坐天门吹玉笛，月中珠树起秋声。
闲居百事不关心，只有多情尚苦吟。午睡觉来何所乐，邻鸡一唱柳垂阴。
客里浔阳暂泊舟，驿楼官树晚烟稠。多情误作琵琶梦，惊觉蛮天瘴雨秋。
故人不仕意如何，岂爱清风一钓蓑。伐木不违千古义，首阳西望共嵯峨。
诗债未能偿得尽，白头犹自耸吟肩。如何黑发人先死，地下修文爱少年。
龙湫喷薄高且清，自料吾心略相似。因流顺势无隐情，倾倒向人只如此。
春从底处领云来，日日山头絮作堆。恋著好峰那肯去，欲开犹绕两三回。
往岁从君直禁林，相于道义最情深。公车承诏庄行日，莫怪频频酒屡斟。
头颅七十已看看，喜抱孙来傍晬盘。敢望吾家有英物，箕裘且欲恋儒冠。
未夸水碓过佣力，却爱溪流适性真。米熟欠筛元自会，不知千载属何人。
杏花千树洛阳春，白傅年年爱赵村。月蕊晴葩风露格，老夫移得在东园。
川上清风非有著，松间明月本无尘。不知二子缘何事，苦恋前身与后身。
春风深树语流莺，绿满河洲芳草生。立马邮亭看题壁，谁能不动故山情。
洛下才名二陆孤，华亭双鹤为谁呼。可堪羁宦逢多难，不恋莼羹恋酪酥。
爱酒渊明爱也无，无人为我著钱沽。起呼老瓦尝官酝，一炷寒灯夜自娱。
间关得侣情尤重，冷淡论交味更长。纵使出门还有碍，几多世路险羊肠。
逝水无情去不回，黄帘窣地隔风埃。摩挲铁塔堪流涕，此是先皇思子台。
只说瓜莲并蒂生，几曾仙实见双成。却疑西母犹多事，戏作人间儿女情。
顽石连卷裹绿苔，人传桑苎手亲开。谁言天地无情物，却解殷勤唤客来。
马上琵琶恨转浓，恩情犹自胜深宫。他家待买长门赋，不为无金与画工。
中牟县里驻归骖，客路情怀尽自谙。白草黄沙仍渭北，断陂流水已江南。
画工虽巧岂堪凭，妍丑何如一见真。自是君王先错计，爱将耳目寄他人。
雨薄梅花似有情，定应怜我太饥生。不同玉屑和朝露，且效夕餐收落英。
百姓命悬三尺法，千秋谁恤两端情。近闻崇尚刑名学，陛下之心乃好生。
芰荷香里文章静，苹藻汀边职事清。若使渊明知此味，折腰五斗可忘情。
独居迢递忆吾兄，犹记当年童稚情。万事相看俱潦倒，流光如梦迹如萍。
故人相见涕龙钟，总为情怀昔日浓。随头尽见新白发，何曾有个旧颜容。
风餐雨宿岂堪论，夜夜船移处处村。更有无情是明月，照人离色近黄昏。
无情汉月解随人，羞向天涯照妾身。闻道将军侯万户，已将功业上麒麟。
阴山瀚海已澄清，犹似当年轸圣情。万事伤心同梦过，白头清泪不胜零。
飏下天台故纸堆，为搜言外蒋山来。浙翁拶到无栖泊，谓实情忘撒手回。
千峰欲夕紫霞催，碧水澄澄画舫回。箫鼓渐沉荷叶冷，胜情偏在月初来。
开尽荼蘼白昼沉，枝头声已变春禽。落花莫遣东风恼，小立闲庭爱绿阴。
阶砌金银步若闻，案头黄卷极纷纭。异乡土产金银贱，不爱金银只爱文。
甘棠遗爱满中州，景慕前闻退急流。多少世人空碌碌，钟鸣漏尽不知休。
有情夜月上栏杆，穿入疏棂欲寐难。搔首起来窗外立，狂吟不觉又更残。
蚕眠金字迹𪸩煌，盥手临池细炷香。谁令女人偏好善，有情皇帝李三郎。
入关莫恋铜驼陌，待诏行趋金马门。场屋若归丞相府，可无公道得推尊。
胶胶扰扰复悠悠，多少迷情不掉头。利者笑名名笑利，日前身后欲何谋。
不爱韩康早避名，爱他垂老解多情。调得歌儿声似管，当筵唱出是刘生。
月姊宫前玉树春，杏花菖叶不同村。多情谁道天无意，先与梅花雨露恩。
为爱听琴亦此来，道香庭院得徘徊。羽仙羞种桃花看，一味湘兰绕屋栽。
兀坐幽窗俗虑无，炎天过雨鹤声孤。开帘云水鼍峰度，徙倚闲情问钓徒。
日光浮喜动檐楹，鸟鹊于人亦有情。小雨初收风泼泼，乱飞丛竹送欢声。
岩有真龙卧未醒，此龙于物本无情。可能暂起为甘雨，洗我征南十万兵。
春深喜见一样红，翠幕高张日正中。为语两郎须记取，爱身当与爱花同。
齿豁头童六十三，一生事事总堪惭。唯馀笔砚情犹在，留与人间作笑谈。
绿树垂垂护宝阑，床头翠帕羃双鸾。阿鬟可是无情思，又见春风到牡丹。
漫寻蝴蝶却成痴，欲趁蜂儿转更疑。自是心情怕时节，不如闲处伴黄鹂。
马蹄经岁踏红尘，闰腊光阴已觉春。迟日暖风真可爱，年年长是伴行人。
不恋持荷侍玉皇，再从均燕似山堂。世间何物侔清节，照水梅花傲雪霜。
出门便见好溪山，却为丹青一破颜。想是宦途双足倦，高情长在卧游间。
恋别山灯忆水灯，山光水焰百千层。谢公留赏山公唤，知入笙歌阿那朋。
初试春衫出禁城，轻烟晴日是清明。南望乡关天万里，凤山云树独含情。
共爱修翎占浅莎，鲈鱼荇带满晴波。谁知豢养樊笼处，不似江头野兴多。
天上仙源水暗流，漫题佳句落金沟。凭谁拾取新红叶，万种闺情一片秋。
椒兰采罢馆娃倾，香径惟存旧日名。游客春来吊遗迹，野花芳草不胜情。
我爱东风从东来，花心与我一般开。花成子结应花盛，春满乾坤始凤台。
人情自古怕迁移，更去南方路险巇。从此异乡谁是侣，只应明月解相随。
云卧高人鬓欲秋，世情都付水东流。闲中最爱岩枝鸟，不受樊笼到白头。
锦帐春眠怯晓莺，万千心事向谁倾。题缄不写崔徽像，只恐狂夫是薄情。
三四同居共一室，一二夫妻为偶匹。要假良媒方得亲，遂使交游情意密。
风暖空庭草色青，门如市处不曾生。闲中玩物窥天意，始悟春风也世情。
淑气潜飞玉管灰，无情草木得先知。一如圣主行仁政，晨发岩廊夕海涯。
南山日暖北山凉，两岸花开一岸香。却怪有情梁上燕，教人好语到萧郎。
花外莺啼三两声，坐中有客不胜情。纵令花落春光老，犹向垂杨树底行。
声满衡阳月正明，相呼相唤总关情。人当客夜孤眠处，听此能无忆弟兄。
八十二回寒暑更，渭川同钓不同情。老夫独捲丝纶坐，坐到东溟月又生。
怪得诗情减一分，知君为学有新闻。尘中毕竟闲人少，独自开樽对白云。
闲居学圃枕城隈，竹屋茅斋日日开。不用闭门防客到，爱闲能得几人来。
老去相看情益亲，河梁分手欲沾巾。祇应诵得离骚赋，长作行吟去国人。
山居猿狖最多情，啸月旋风伴醉醒。昨夜数声霜雪外，元来不比在家听。
南山新长凤凰雏，眉目分明画不如。年小从他爱梨栗，长成须读五车书。
吾生何拙亦何工，忧患如山一笑空。犹有馀情被花恼，醉搔华发倚屏风。
望中白鸟点青烟，秋意交情两薄天。仙李骑鲸不知处，高吟谁继岳阳船。
慈亲未识意如何，不肯令君画翠蛾。自是杏花开较晚，梅花占得旧情多。
忘身为利得忘形，弃弹庄生只自惊。嗟汝虚憍气方盛，何时全得似无情。
每爱黄岩笔意妍，苍枝幽竹净娟娟。清秋翡翠谁能识，碧海珊瑚更可怜。
竹木萧森荫绿苔，幽襟自爱北轩开。主人无说吾何问，乘兴而来兴尽回。
袅袅春风涧谷间，紫芝长护白云闲。今来山阁无邻并，笑杀山人不恋山。
风含远思翛翛晚，日照高情的的秋。何事满江惆怅水，年年无语向东流。
误含雨意出山来，枯槁难将一滴培。便欲陈情乞骸骨，荷锄归理旧田垓。
爱汝斑斓任汝痴，了无杀意上须眉。通宵鼠子喧人睡，政尔相忘也大奇。
人间万恨已难平，栽得垂杨更系情。犹喜闰前霜未下，菊边依旧舞身轻。
官寺原因地势高，宦情常苦送迎劳。何如伴赏东林竹，笑把银黄等一毫。
玉露凋瀼片月明，人间天上此时情。红楼不似银河隔，一任邻鸡报晓声。
谩种秋兰四五茎，疏帘底事太关情。可能不作凉风计，护得幽香到晚清。
连云长爱绿团团，一片清阴九夏寒。自有秋香三万斛，何人更向月中看。
落尽海棠水拍堤，萋萋芳草望中迷。无情最是枝头鸟，不管人愁只管啼。
三日半存何必恋，一年去尽不知留。春风只在虞山外，袅袅将来笑白头。
凄凉感旧与怀亲，时事居人触目新。独有温泉故情在，犹能为我洗红尘。
春山无伴偶相迎，清话投机晚未行。却笑会稽谈富贵，不知愚妇已忘情。
木兰枝上露瀼瀼，津液因之吸正阳。之子采花数相赠，为怜屈子爱芬芳。
昔日乘舆住此山，爱山五日住山间。今朝忽动思归兴，得伴先生杖屦还。
咋舌何堪妾一鸣，三年如梦寄江城。春江细雨添清思，渐近归期更有情。
久悟看山胜看书，梦中犹爱倒骑驴。武夷夙有烟霞侣，目断晴云雁影疏。
春风疑不到天涯，且任芳尊恋物华。谢却海棠飞尽絮，一年容易即黄花。
此花清绝似幽人，苦耐冰霜不爱春。蜡蕊轻明香万斛，黄姑端的是前身。
四弦么凤杂雏莺，不作商船塞路声。花影透帘清昼夜，细将拢撚说多情。
螭陛趋朝星在户，銮坡出直日沉城。乡书欲写浑无暇，千里怀思独此情。
谢公情量已难量，忠宋心诚岂暂忘。执烛小儿浑放去，略无言语与君王。
题诗一代占清机，秉笔三年直紫微。自禀道情龆龀异，不同蘧玉学知非。
黄鹤楼前旧月明，吴王台上莫秋声。离情只在斜阳里，断柳荒烟写不成。
夜深移入小杯盘，回首花枝不忍看。岂与海棠情分薄，老夫自是怯春寒。
梨花寂寂斗婵娟，银汉斜临绣户前。自爱焚香消永夜，从来无事诉青天。
鲈肥莼脆正秋风，绿水红桥宛转通。不独季鹰思故里，扁舟吾亦恋吴中。
水亭山馆绿阴肥，渐觉心情与世违。午睡觉来香未烬，一群新燕学交飞。
九折先驱叱驭行，此心岂是不思亲。忠臣孝子元同道，可是王阳独爱身。
斜阳惆怅别招提，吟逐寒云度虎溪。黄鸟似知人欲去，苍松枝上尽情啼。
五岳无尘四海清，太平天子爱长生。蓬莱方士壶中宿，旋种仙芝一夜成。
五日山行复下山，爱山不肯住山间。此心无著身长健，明岁秋高却往还。
七十馀年一老翁，心情鹘突脑冬烘。寒衣无妇无人补，日日关窗怕北风。
因随芳草行来远，为爱清波归去迟。独步独吟仍独坐，初凉天气未寒时。
久客情悰苦鲜欢，园林摇落菊花残。北风作意吹霜晓，又报江梅一信寒。
异物当时许晋卿，几年思渴动诗情。龙庭风细沙堤软，玉辔雕鞍正好行。
登高才罢重徘徊，为爱深红绕径开。落日馀酣迷处所，祇疑误入武陵来。
花飘禁籞锦机空，人别河梁酒晕红。送春已是情怀恶，又向残春送相公。
名花脉脉似忘情，那识春愁触处生。便向药炉禅榻畔，也应记得鬓钗横。
竹树清清水一溪，板桥南去草堂西。兴来自爱寻诗到，不意兼听好鸟啼。
不惑年犹欠四年，道情高趣耻前贤。清风明月知多少，漫学庐山种白莲。
燕子来时花又残，一宵明月两情看。春风吹遍王孙草，门外天涯去住难。
放生何足为爱物，施药因行聊结缘。山舍老翁无事业，只将闲事占流年。
携觞日日绕珍丛，未必欢情尽醉中。却怕后时无意思，杀风景似范家翁。
孀妻栖户仍无嗣，欲访孤坟谁引至。裴回无处展哀情，惟有衣襟知下泪。
残日塞鸿高的的，暮烟汀树远依依。此时回首情何限，天际孤帆窣浪飞。
江华江月要才情，多病堪怜马长卿。莫向都门折杨柳，帝乡春色不南行。
何生知我频载酒，宗弟爱兄亦命车。若欲草玄吾岂敢，幽谈拟敌十年书。
桂花飘尽菊花黄，闲对芳丛静爱香。堂下草深须一丈，会看春意满池塘。
山路婷婷小树梅，为谁零落为谁开。多情也恨无人赏，故遣低枝拂面来。
舞态依依傍药栏，多情春雨未沾残。朱颜不与英雄尽，秀作名花万古看。
农忻膏泽了春耕，客免深泥阻去程。日里放晴终夜雨，天公两下做人情。
苏公堤畔采莲船，蘸碧楼台动管弦。山色湖光宛如昔，心情不似十年前。
马上秋风得意归，丈夫岂是爱轻肥。傍人休讶新年少，曾向长安作布衣。
去年地旱菊苗荒，今年养得过人长。珍重花神不爱宝，铸就金钱万个黄。
黄毛爱子出打围，昏宿李陵古台下。忽传风火入边城，城中将军夜秣马。
吾爱君才比郑虔，词章落纸如云烟。诸生侍讲环门立，雨雪都忘满院前。
柳影波光锁院深，一尘不到市声沉。多情惟有双灵鹊，时到庭前送好音。
高情雅韵三峰守，主领清光管白云。自笑亦曾为刺史，苏州肥腻不如君。
流水无情来洞口，狂风何意恋枝头。惜花人在东风外，更比莺儿燕子愁。
应嫌素质露天真，却把轻黄拂蕊尘。休向吟窗动诗兴，多情先自不禁春。
一见襟怀便豁然，交情输写意忘年。倾囊经训璠玙富，与我从头细细传。
井水当年彻底清，向来污浊太无情。祇今泥尽寒光冽，还得当年水濯缨。
宫庠寂寂雀罗门，宁有贤人倒绿樽。赖得苏州情义重，肯令从事问寒温。
善战无如新息侯，汉兵才度绿萝州。爱君挽我陶溪粟，直到牂牁水口头。
百亿分身利有情，驴腮马颔实难明。有时闹里聊伸手，意在钩头不在星。
刚风吹腊拂高台，落帽参军昔不来。断酒却嫌犹是病，孰令馀菊尽情开。
残魂黯淡拂花笺，字字钟情问可怜。分薄未甘轻诀别，一缄红泪寄窗前。
为家只爱在陈村，溪水潆洄绿绕门。绝似鉴湖西一曲，酿成花露醉无言。
云上东山雨脚生，耳边长误认溪声。谁言逐客浑闲事，一种难忘畎亩情。
玉削双崖一水通，一重一掩更重重。平生山水看多少，最爱真阳第二峰。
燕寝凝香梦更清，梦回得句快吟情。可怜人化辽天鹤，池上年年草自生。
乱世无家天地悲，达人情绪几人知。老人离索朋来乐，不负春林百鸟啼。
宠爱无过虢与秦，翠华何事远游巡。城都总有花如锦，得似长生殿里春。
文如翻水艳天葩，始信才猷属故家。为爱新吟贪咀嚼，霜髭撚断日西斜。
为慕公和爱啸台，结茅特就北山莱。须非树挂风瓢处，莫厌歌呼醉去来。
旧雨春归莺不知，雨情莺老落花时。月露滴开莺眼膜，乾坤不了一盈亏。
画中亦爱雨中山，连雨山行却厌看。一夜东风吹作雪，问谁画我访袁安。
日斜飞尽往来尘，为怕春愁恋酒樽。醉里不知归去晚，先声留著颢华门。
环湖曲曲露香清，醉袖褰风取意行。翻爱李园方沼碧，界金几朵艳羞赪。
为爱诗名吟至死，风魂雪魄去难招。直须桂子落坟上，生得一枝冤始消。
王谢堂前柳树苍，玉京坟上藓花黄。无情又逐东风去，落日朱帘几断肠。
击案同君水一杯，爱君住劫贯风雷。分明一纸悲秋赋，只当长歌读几回。
杳杳袅袅清且切，鹧鸪飞处又斜阳。相思岭上相思泪，不到三声合断肠。
绊惹春风别有情，世间谁敢斗轻盈。楚王江畔无端种，饿损纤腰学不成。
幽窗煮茗泛虚清，共读南华一卷经。读罢还同黄菜饭，他年休负此时情。
苦茗枪旗诚鄙甚，密云龙凤太高生。一瓯为寄忘年友，此味应须识此情。
耶溪水似别情深，倚棹中流照寸心。款乃一声歌未了，又来吴渚起清音。
老子谁知密度关，却支筇杖访荒园。故应我辈钟情别，佳话真堪诏子孙。
乌喙无情奈若何，功成只合理渔蓑。跃身吴越兴亡外，一舸江湖风月多。
天女染花情若狂，鲜妍直欲媚秋光。忍将陶径黄金色，也学秦宫朱脸妆。
姑射仙人处子同，玉颜偏爱老来红。微酡绝与红梅似，雪染胭脂两颊中。
一寸丹诚皎日同，薄情犹自认朦胧。无由披膈教君见，想煞秦宫照胆铜。
与师分别亦关情，不记形容记姓名。闻说还童有真诀，白头人又是前生。
冷落无声渐入怀，不知身已被云埋。分明初爱听流水，此意全非听水佳。
遇客多言爱山水，逢僧尽道厌嚣尘。玉泉潭畔松间宿，要且经年无一人。
列炬萧萧宿雨鸣，开轩冉冉晓云晴。新春又拜唐虞化，旧学重燖孔孟情。
耻令姓字落人间，故国深情托醉颜。种柳采薇先后事，柴桑原是首阳山。
野老相过一笑迎，黄鸡白酒愧深情。山空日落早归去，昨夜隔篱闻虎声。
倾盖逢君春酒卮，黄金台下细论诗。定知陟屺情偏剧，忽挂云帆易水涯。
江南儿女尚多情，为爱芳晨载酒行。幸自不知惆怅事，鸟啼花落是清明。
出家毕竟事如何，超越情尘敌死魔。莫向丛森贪饱暖，百年光境等闲过。
爱惜尔爷唯有我，我今憔悴望何人。伤心自比笼中鹤，剪尽翅翎愁到身。
万事人间若漏卮，喜情常满固难期。却将昨日樽前菊，零落金钿己觉衰。
陌闲宫古绿烟迷，惹尽春愁困拂堤。却为多情足离恨，故教沟水亦东西。
常闻嬴女玉箫台，奏曲情深彩凤来。欲登此地销归恨，却羡双飞去不回。
滴露泉边听玉声，万峰无籁昼琤琤。报时不用莲花漏，一息中涵万古情。
紫袖红弦明月中，自弹自感暗低容。弦凝指咽声停处，别有深情一万重。
可是驴蹄复马蹄，忍将玉雪污污泥。世情巇险君知否，满地人间铁蒺藜。
长洲短岸去匆匆，坐看云霞西复东。最爱归船胜走马，不烦鞭策只乘风。
闷来爱竹把花嫌，无事看山高捲帘。好鸟一声飞过檐，清风著力送银蟾。
饭后西堂百步行，困来合眼是无营。从生至老非他物，道著如今已是情。
山溪款獞爱喧哗，垢面文身到处家。试问年年事何事，强弓劲弩旧生涯。
黄叶西风何处村，茅檐立马问寒温。江东渭北情无限，樽酒他时得细论。
千觞不醉洗天亭，一曲汪伦最有情。不分游人明夜月，依稀拾得绕梁声。
小儿握固骨何弱，稚子着绷肌尚寒。岂不爱渠风味好，只应催我鬓毛残。
仕已都无喜愠三，有弦不解但操南。归来稳上论思直，政尔民情已熟谙。
暗淡轻黄体性柔，情疏迹远只香留。何须浅碧轻红色，自是花中第一流。
濯锦江头水自清，行人多少望桥行。桥中不识桥边景，桥下莫知桥上情。
山林何处无风雨，不似人情翻覆间。我有一区江上宅，几回蓑笠夜深还。
白玉堂前一树梅，先于城外百花开。物情似与闲相称，又惹东风意绪来。
上清仙子晋风流，爱竹还同王子猷。写得一枝清似玉，湘滨露冷夜来秋。
白苹红蓼满汀洲，淅淅西风古渡头。寒日无情又西下，清溪不语水东流。
春来敢自贷衰慵，正要檀栾间白红。爱竹少留枝策径，灌花分破著书功。
春色都将付海棠，群仙会处锦屏张。约斋妙出春风手，子美无情为发扬。
白雁南来万里馀，平安寄汝一封书。离情别恨多如雨，写入春山作画图。
休说人间恨恋多，况逢佳客此相过。堂中纵有千般乐，争及阳春一曲歌。
春色曾看紫陌头，乱红飞尽不禁愁。人情自厌芳华歇，一叶随风落御沟。
碧天明月上松梢，初结山中冷淡交。独有野僧能爱客，屡将新茗当新殽。
濡毫流电绝商量，幻出毛龙白玉光。共爱青丝挽垂柳，莫教容易献昭王。
南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
斜印遥封寄远情，品泉敲臼按经烹。卢仝未必相如渴，只爱清风两腋生。
不是君王爱不均，妍媸自古易迷真。明光咫尺犹难辨，何况飘零万里人。
姑射丰标玉雪清，逋仙相对独怡情。暗香疏影诗成后，谁更黄昏咏月明。
病起棱层骨数茎，尽情提挈强为生。思量袯襫当年事，道在大雄山上行。
卧病闻君邺下行，披衣推枕不胜情。漳河只作西来水，慷慨何人变羽声。
大众仙坛几万秋，碧云拖翠照昆丘。抱书童子无言话，笑阻迷情不解愁。
风枝露叶有馀清，转盼还从玉笋生。愿得此君长在眼，子猷虽老未忘情。
最爱梨花傍晚看，月光如水漾轻寒。为怜明日知何处，试借春风暂倚阑。
罢钓湖山一语无，柳根啜茗坐跏趺。情知不是逃名者，会睹风云毕壮图。
天使峰头境绝奇，重游恰近小春时。晴明风景尧天媚，安得情怀不赋诗。
闭户先生何太痴，梅花开遍不吟诗。岁寒三友交情澹，却似无怀上古时。
清香忽向暗中来，应为梅花取次开。爱汝风标真绝俗，何当环绕百千回。
西京诗句似朱弦，士会还工赠妇篇。纨扇白头卿最爱，玉琴弹出月明前。
梦里分明一见君，恩情犹在死生分。惠连春草池塘句，无限伤心不忍闻。
胡床误看碧松枝，自爱壶中日月迟。冰尽暖沙眠犊子，波间细雨浴鱼儿。
无情柔态任春催，似不胜风倚古台。多少去年今日恨，御沟颜色洞庭来。
莫将戏事扰真情，且可随缘道我赢。战罢两奁分白黑，一枰何处有亏成。
学传士丐旧家声，诗法肩吾句已成。尊酒论文两经岁，却因送别倍钟情。
万里故人寒旧盟，一尊薄酒正含情。梦回星斗阑干夜，肠断西风征雁声。
万朵红葵折锦苞，新妆相倚斗妖娆。道人独爱倾阳意，并起丹心忆圣朝。
可怜时节足风情，杏子粥香如冷饧。无奈春风输旧火，遍教人唤作山樱。
童童飞盖出松萝，公子多情奈晚何。滩下绿波浓似酒，月明更拟棹船歌。
桐乡汉有大司农，封守今推陈秀公。君向邦人著遗爱，近追相业远家风。
十诗愁绝寄情深，字字分明道苦心。薄税轻徭眼前事，拟将方寸作甘霖。
翚飞华屋浸涟漪，曼衍鱼龙看水嬉。自是翻阶恋红药，哦诗莫恨十年迟。
平生爱酒陶元亮，曾绕东篱望白衣。底事秋来犹止酒，重阳须插菊花归。
每爱疏林平远山，倪迂笔墨落人间。幽人近卜城南住，写出春风水一湾。
儿时行乐几时愁，老去情怀懒出游。市上人家重时节，典钗卖钏买灯毬。
不学诗书君勿嗤，人间情伪古难知。第看陵麦青青句，尽是当年发冢词。
树绕人家水绕城，何郎去后若为情。不知东阁梅花尽，二十四桥空月明。
五柳阴阴逼酒清，一杯须见故人情。明朝马上听黄鸟，不似樽前唤友声。
借问河东织女星，可曾七夕有郎情。牛郎只在河西住，乌鹊为桥早晚成。
白玉堂中昼漏迟，小姑新学竹枝词。中郎笔力高千丈，不称诗情不作诗。
笑只溪云是我山，百年那爱此亭闲。匆匆但恐霖难作，飞去人间不易还。
共爱通侯下士名，沈深甲馆隐倾城。冰心自是俱无染，偶为相如字长卿。
老来怀抱转难平，棒下全无舐犊情。尚有一分慈悯处，教人只向棘中行。
君去华亭鹤又殂，眼前空见众禽雏。欲凭转乞为闲伴，许史多情许我无。
红日坠时情更切，玉山颓处兴还深。攀条时拣繁枝折，不插满头辜此心。
共骑官马取长途，为爱佳山每缓驱。剪剪水风牵草带，疏疏沙雨长松须。
江芦叶叶生秋思，相对闲窗伴晚风。想得涂菘胡伯武，此时情味与谁同。
只合长庚伴谪仙，清吟酷爱夜如年。五更钟动无人唤，飞步松梢看月圆。
为觅少年心不得，当时感旧已潸然。情怀此日君休问，又老当时二十年。
妾爱香奁拟七言，盈盈花句注春泉。君才能作凌云赋，未许相如到日边。
大年貌得寒江雪，凫雁沙头野彴微。个里有诗谁会得，情知不道一蓑归。
隔水佳人久不逢，祇应我懒或君慵。感时相馈情何厚，却说云泥笑杀侬。
犊角铜瓶挂晓烟，溪山多是往来篇。不知底事吟情险，吹落秋风白鸟边。
酒或三行或五行，主宾会数而情真。古人冷淡今人笑，司马家风邈绝伦。
东郊地软桥路平，留得皇祐诗家名。粟帛之赐岂数有，花柳向人空复情。
而今父老千行泪，一似当时去越时。不用镌碑颂遗爱，丈人清德畏人知。
锦纨爱子亦从军，长鬣苍头总策勋。谁夺强王万金首，帐前齐说小郎君。
孤台风月想高情，静入青霞适性灵。惟有山泉知此意，至今犹作读书声。
丈人伛偻八旬馀，口授诸孙不用书。为爱榕阴风日好，移樽相与脍黄鱼。
老去追欢强不能，少时思酒似痴蝇。佩刀左右更相笑，我已年来绝爱憎。
新样梳妆巧画眉，窄衣纤体最相宜。一时趋向多情逸，小阁幽窗静奕棋。
当年结束九江行，无柰当年舐犊情。最是金多难赎命，何如孤迹任飘萍。
莫向他乡叹岁华，小僮初进九疑茶。凭栏坐对江流笑，最爱鸳鸯摘浪花。
咫尺芳丛艳色深，蜂情蝶思两难禁。看来莫用闲惆怅，剪下春风一寸心。
生前憔悴死含冤，半臂犹看带血痕。我亦多情病司马，不知何处吊香魂。
鱼爱深池鸟爱丛，君谈句句合幽踪。凭将骨与青山誓，老号诗人杜水东。
丈夫效死以成人，何事临危反爱身。有腼闺门全节义，伤今思古泪沾巾。
多情多感自难忘，秖有风流共古长。座上不遗金带枕，陈王词赋为谁伤。
谁家箫管溢交衢，彻晓张灯祀紫姑。别有幽情歌白苎，声声遥逐彩云徂。
出门平地即羊肠，白戾应添镜里霜。今日天风亦怜我，尽情相送过丹阳。
诗人偏爱渔人乐，渔乐诗情一样奇。欸乃数声烟雨外，非宫非徵自成诗。
日暖香繁已盛开，开时曾绕百千回。春风岂是多情思，相伴花前去又来。
孩提亲长根天性，尧舜由来共一初。情欲既趋天者灭，反疑性恶复何如。
孤光千里与君逢，最爱无云四望通。处处楼台竞歌宴，的能爱月几人同。
钟鼎山林出处明，中间不合枉高情。有钱须买王官谷，流水声中过一生。
高情自与俗人疏，独向蓝溪选僻居。会到白云长取醉，不能窗下读闲书。
忽地轻红四散飞，寻常春色未应稀。东风大是无情思，吹落馀香便不归。
心熟家山梦不迷，孤峰寒绕一条溪。秋窗觉后情无限，月堕馆娃宫树西。
世外情多见尔偏，红尘终日自仙仙。家中时有闲茶饭，但见僧来不问钱。
爱此倪翁小笔奇，淡烟疏墨百年姿。中郎已矣虎贲在，我自低头人不知。
爱菊渊明后鲜闻，濂溪孙子况能文。露华清晓凉如许，湿却松间一段云。
黑发勋名镜里看，紫宸章疏早辞官。闲心自爱商山曲，懒听人歌蜀道难。
残梅一片过晴檐，忽感春风三十三。旧雁自归江北去，莺花只是恋江南。
木落吴江处处秋，蓼花红处有扁舟。寒山一片多情月，又照羁人作远游。
当年我爱薛夫子，日日焚香可告天。复性功深濂洛秘，谁云书录是言诠。
忆别宾畿九历春，天涯霜鬓各如银。悬知林下多情事，还对皋禽念远人。
当时得御李龙门，爱尔长呼小陆云。今日人间留不得，可应相替一修文。
清和时节似中州，江绕茅堂尽日幽。官况不羁情散诞，坐看云影自悠悠。
烟消露湿斗轻盈，梨花枝枝如有情。分付东风莫吹尽，道旁留照夜深行。
为爱逍遥第一篇，时时闲步赏风烟。看花临水心无事，功业成来二十年。
牙绯艾绿拥朋尊，可爱君家好弟昆。犹有雍容诗礼在，令人长忆魏阳元。
看花无语泪如倾，多少春风怨别情。不识玉门关外路，梦中昨夜到边城。
岚光滴翠水漪澜，碧射危楼六月寒。晓色斜阳真可爱，争如烟雨倚阑干。
陶写性情为我事，留连光景等儿嬉。锦囊言语虽奇绝，不是人间有用诗。
水分娇面未全明，柳入双眉共一情。举目跚跚云里坠，销魂冉冉画中成。
半面春风已有情，别来重见眼终青。空斋夜雨十年后，一醉黄花叫不醒。
桃李津头别有情，笑将遗翠问同行。依稀阿姊先归去，芳草茸间落一声。
舍人退食写闲情，公子开椷玉雪清。曾向凤池同夜直，掖垣梧竹总秋声。
江头千树玉模糊，客子摇船绕画图。唯爱风流当月夜，满身花影倩人扶。
封了词头绕砌行，此君相伴最多情。西垣不宿还堪恨，辜负夜窗风雨声。
山阴禊事记兰亭，珠玉琳琅照眼明。曲水至今无好客，一觞还自契幽情。
风送杨花满绣床，飞来紫燕亦成双。闲情正在停针处，笑嚼残绒唾碧窗。
古风萧索不言归，贫贱交情富贵非。世祖本无天下量，子陵何慕钓鱼矶。
忽来叩户新诗句，谓我将行可自疏。暂向沅湘采兰芷，扶疏终亦爱吾庐。
霜蹄雾鬣耸权奇，乍摘金鞍汗血垂。海外贡来偏爱惜，监官引过不教骑。
何处珍禽绿羽衣，梁王池上恋芳菲。也知解语为身累，从此无言竟夕晖。
见君失意我惆怅，记得当年落第情。出去无憀归又闷，花南慢打讲钟声。
竹阁斜溪小槛明，惟君来赏见山情。马嘶风雨又归去，独听子规千万声。
春情缘雨复缘晴，晴即闲行雨即吟。花好满园看未遍，出墙邻树又关心。
雄文不见林公辅，病眼荒荒何处开。将相亦输天上乐，多情莫向世间来。
寄语童童与阿琼，休将尘事恼闲情。蓬莱弱水今清浅，满地花阴护月明。
雨中驻跸此闻铃，当日梨园写此声。忽忽悲心自多感，铃声何事怆人情。
老来无计了残年，只有欢情寄酒边。歌舞借看真达士，忍将朱户锁婵娟。
前欢往恨分明在，酒兴诗情大半亡。还似墙西紫荆树，残花摘索映高塘。
青春深处每徘徊，为爱花城锦绣堆。谁似君家奇绝处，坐迎春色入门来。
酒边风月是诗情，平淡精神最老成。每爱晋人标韵别，发挥天趣更渊明。
吾家风物富檀栾，最爱青青耐岁寒。千里归来面苍玉，不烦时复报平安。
湖上千峰恋客游，此中惟爱白云秋。从君收拾青山去，墨沈香醪共一舟。
偶来蓬岛倚层霄，恍似天台度石桥。倩采紫芝情冉冉，转怜青犊思迢迢。
影同寒月印空阶，错爱清光掩素怀。夜夜枝头看似梦，踏穷残雪惜芒鞋。
炉火欲销灯欲尽，夜长相对百忧生。他时诸处重相见，莫忘今宵灯下情。
民不称冤狱讼平，于公持法擅高名。不知京兆当年死，廷尉如何未得情。
若把重玄当此宗，粘牙带齿恶情悰。泡茶只说琴川好，试看侬家熨斗中。
胡雁频从越鸟翔，情知水土畏炎方。红颜竟为而姑死，白首徒令阿母伤。
翠竹红榴掩映间，柏台清昼鸟声闲。情知物理相关处，心与乾坤一样宽。
底事更深睡不感，惜花爱月两关情。黑甜一枕虽云美，未省人间有此清。
张衡愁处起离情，不见黄州王子声。絮酒只鸡千载事，楚天明日是清明。
吾非斯人谁与群，覆手翻手知交情。天南海北有离合，此生此意无寒盟。
二三四七恶机关，互逞辞锋斗热瞒。不必山僧一弹指，尽情贬向铁围山。
清画深深枫叶红，轻纨力薄未成风。人情偏似风情变，每到秋来不肯东。
爱花千古说渊明，肯把秋光不似春。我重此花全晚节，剩栽三径伴闲身。
花正纷纷草正菲，登山久约谢元晖。无情最是连朝雨，阻我东风倒载归。
水一重重玉一重，更无妖色媚西风。虽然物外能为素，又恐人闲只爱红。
纸窗棐几竹间房，一树丹枫倚夕阳。啜尽茶瓯犹不去，野人偏自恋秋光。
王侯贵盛不胜言，图画中山得一观。不似夫君行坐看，贪嵩又更爱天坛。
傍墙穿过邻家竹，爱护新篁数十竿。剪伐莫令童仆辈，老夫日日要来看。
海棠花发满东风，猩血妆成万朵红。银烛不来烧夜永，春情都付白头翁。
平生湖海多交友，此老高风独擅名。万里题诗重伤感，屋梁残月不胜情。
衰柳苦催空壁月，悲虫真吊短檠光。无情少壮抛人去，只有穷愁气味长。
黄花不为离情绽，绿酒偏因别思深。高望云山何处是，凭君一寄故园心。
爱笋从嗔不出山，看成修影泛微澜。此君臭味唯风月，底事须除数百竿。
常须默坐悟前因，为爱铅华堕女身。若也于斯能改悔，来生定免落风尘。
邦人送别亦伤情，杨柳阴中涕泣声。我亦怜夔不忍去，一宵留宿旧江城。
花落莺啼几度春，故人相见更如新。多情只有空床月，尚照今宵梦里人。
蘼芜涧边春草青，桃叶渡头江水生。女郎到此歌一曲，不尽今来古往情。
去年人送长短亭，一片烟波入洞庭。江海无情人不见，芳洲春草为谁生。
何处辞枝到小楼，胆瓶深护替花忧。同袍自是风情浅，忍折瓶梅更插头。
情知白玉莲花酌，岂抵天然自暖杯。玉友也须期白雪，缓歌惟命雪儿嗺。
不是生情薄桃李，广陵一株名最高。俱飞蛱蝶莫猜忌，端为蜻蜓避伯劳。
金阜原头草未生，儿郎俄已去骑鲸。黄泉会有相逢处，转见人间母子情。
玄都道士不栽桃，却爱生红闹树梢。此去东风吹不散，仙家自有凤麟胶。
玄晖旧宅略无存，太白来游爱是间。占作醉眠床一只，谢家山是李家山。
雪景诗情两得宜，枝藜何惜晚归迟。因过野老溪桥畔，又为梅花立少时。
爱杀溪山画不真，梅花雪压小桥春。近闻诗思清如许，煎韨尘埃字字新。
移种春苗爱护周，柴桑无主为谁秋。寒芳甘抱枯枝萎，羞坠飘风逐水流。
白鹤山前松柏地，春秋拜跪奠清杯。何堪父子衷情切，万里天涯几度来。
一梦扬州似隔生，轻舟未往但贪程。莫年觳觫儿童念，风物依稀愧此情。
虚馆鸣筝秋正清，停弦掩抑最关情。当年爱杀恒司马，赏会由来是此声。
我爱江南小满天，鲥鱼初上带冰鲜。一声戴胜蚕眠后，插遍新秧绿满田。
斑斑堕箨开新筠，粉光璀璨香氛氲。我常爱君此默坐，胜见无限寻常人。
昔人卧听门前雪，我亦坐看篱下花。不是雨多门自掩，情知岁恶酒难赊。
治世求归济物功，希夷入我道情中。从头日日被烦恼，烦恼思量总是空。
绿阴池沼擅风流，长系青骡当紫骝。自爱官曹清似水，不妨书舍小于舟。
诗人爱梅说道理，弄影团香未觉难。枝上乾坤参得透，不妨来此倚阑干。
读书结屋爱秋林，为有清幽可赏心。一种天香有时发，庭前丹桂五枝深。
一舟还共一身轻，徙倚江山万里情。醉里不知春已过，落花满地杜鹃声。
开图好似吴兴笔，爱与青斑为写生。中有周诗千古意，子孙蕃大更才名。
竹枝歌罢说离情，草绿扬州水上城。忆汝怕逢颜色似，杏花开处不曾行。
夜半乾坤雨洗沙，苍山万点是吾家。偶然爱弄秋江色，笑泛一枝芙蓉花。
共爱青山住近南，行牵吏役背双骖。枉书独宿对流水，遥羡归时满夕岚。
先人馆下老门生，三十年来故旧情。今日相逢头已白，殷勤载酒问归程。
清灯寒夜共围炉，春月关情酒百壶。君去我留岑寂甚，独看灯月影犹孤。
识见超然地位高，人言情伪察秋毫。一些疾病生心腹，明鉴当台不可逃。
紫貂早解猎围骖，一棹夷犹雪满簪。山雨欲来春树暗，尽将情思写江南。
洞房春晚惜花残，满地红英织锦端。想见惜芳情意切，更收香蕊掌中看。
尽情好鸟隔窗呼，墙角新苔上酒壶。却羡承平无个事，看花酩酊老尧夫。
岩壑春深万绿齐，隔林黄鸟尽情啼。山翁不记灯前语，为约红楼试品题。
平生绝爱初三月，况是平池浸玉钩。老去人间朋旧少，一樽谁与话清愁。
禁林同直话交情，无夜无曾不到明。最忆西楼人静夜，玉晨钟磬两三声。
腻黄残绿底禁寒，移傍书帷更作阑。自是爱深看养别，向阳浇灌不教乾。
骨峭情高彼岸人，一杯长泛海为津。僧仪又入清流品，却恐前生是许询。
江城月暗山岑郁，默坐但听巴水声。向使江清山月白，欲教迁客苦为情。
切莫撞钟领众迎，作家相见要情真。亦庵自是优婆塞，知事当人定不瞑。
鹰攫熊蹲听涧声，贵从巧画寓深情。李斯书上秦留客，安国谋行汉罢兵。
萧散高情绝世稀，秋清分送菊花枝。清香正色明窗下，自与幽人晚岁宜。
东风吹雪满千山，便似江南料峭寒。天意人情终是别，渐知风日近长安。
府倅官清面带霜，庭前种得翠筼筜。春来不爱闲桃李，只爱清风五月凉。
不用菱歌发楚倡，岩前急舸即三湘。离情何但千丝缕，映向云浮江水长。
轼辙文章储国器，郊祁科第振家声。龙钟痴叔情无限，力疾衔杯送远行。
菊自离披蝶自愁，道人无事懒悲秋。多情昨夜三更雨，洗出青山著屋头。
随流泛梗虽无定，别渚栖鸿亦有情。为问竹窗清夜月，从今谁解听秋声。
推篷滉漾失船踪，万顷玻瓈在沌东。政恋湖光挟山色，知心龙伯赠横风。
书剑频年书远征，乾坤于我未忘情。怪来风雨寒更尽，卧听春雷第一声。
淮上客情殊冷落，蛮方春早客何如。相思莫道无来使，回雁峰前好寄书。
禅心久已定猿并，肯似巫山神女情。一冢香魂归白鹤，千秋名附苏先生。
阿娇宠极爱还衰，何用黄金买赋为。覆水欲收宁复得，此情惟有谪仙知。
空梁诗板岁年多，唯有秋虫占作窠。闻道故人时拂拭，此生无奈旧情何。
汝家住近里仁坊，不恋妻儿恋侍旁。父子性天非可夺，亲亲仁也盍揄扬。
不问章台与楚楼，一根半树亦风流。看来的是多情物，爱杀春光怕杀秋。
闲来无事对山屏，古涧寒松畅野情。是处岩华高下色，几般幽鸟往来声。
淦川银烛照离情，画舫行人一月程。相忆却怜山寺远，不曾夜半到钟声。
东方千骑拥朱轮，衣锦归逢故国春。莫向西湖恋风月，鸰原知有望归人。
平生何逊扬州梦，到得扬州月自寒。谁遣雪蓬春半树，诗情更作故人看。
爱拈香箑寄幽贞，持近兰边薄有神。但说同心还自惜，烟中露下忆前身。
白雁南来第一声，蔡州城畔最多情。闺中此夜应闻得，不道郎行到汴京。
暮雨生寒衣袂薄，楚乡客子正伤情。扁舟莫向芦边宿，夜半西风有雁声。
近来诗思清于水，老去风情薄似云。已向升天得门户，锦衾深愧卓文君。
方舟追送愧情亲，水宿风餐两日程。攲枕清滩醒醉梦，此中强半是离声。
傍人休爱命皇华，即问何能报国家。长忆乡园旧庐舍，会须抛印自锄瓜。
揽镜初看鬓有霜，闲身偏恋水云乡。匡山莫讶归来早，万卷于今足草堂。
几共浮图管送迎，今朝喜见不胜情。如何抖得红尘去，且挽清淮濯我缨。
红线如何别薛郎，座中谁是冷朝阳。魂销百尺楼头句，博得闲情闹一场。
病中嫌雨又嫌晴，自是情怀未苦平。两日雨多端不恶，市声洗尽只檐声。
梅开诗就适相逢，一样精神别样容。只恐芬芳花易谢，诗人情性却无穷。
海上群仙锦旋襕，舞馀掷出紫金盘。人心自爱休分别，未必全输昨夜看。
藤枝既老解纵横，禅老因何解道情。识取个中无把捉，眼前瓦砾是瑶琼。
树叶阴阴鸟乱啼，客携尊酒过园西。窗前莫管花开落，惹得闲情趁马蹄。
茗碗朝朝怕侍儿，采花莫采称心枝。床敷爱就东窗暖，分付东风敌面吹。
行智慧心名解脱，绝荆棘地号慈祥。烟消火冷诸缘尽，憎爱化为平等光。
爱竹高风已自贤，兴来更泛剡溪船。枝间清响风惊雪，忆得东林夜宿年。
南风海路连归思，北雁长天引旅情。赖有锵锵双凤伴，莫愁多日住边亭。
高情忽逐晓云空，喜见枝头一点红。秖恐好花俱有主，拟为词客伴春风。
柳下金沟煖似汤，羽翎全短毳毛长。睿思不及鹰扬力，爱画舟前似酒黄。
野情萧散不便书，老大无心赋子虚。待借南湖双艓子，绿荷阴里看游鱼。
西湖一曲舞霓裳，劝客花前白玉觞。谁对七桥今夜月，有情千里不相忘。
吟怀祗怕俗尘迷，若慕唐人也自痴。要识性情根极处，请观三百五篇诗。
淮北淮南两地情，藕花菱子月三更。心同老鹤无多睡，听得东轩剪烛声。
一尺高鬟十五人，爱侬云鬓怯侬胜。近来海舶久不到，欲寄玳瑁簪未曾。
多著吟猱热客耳，强生取与媚俗情。纯音简易谁能识，却道岩栖无木声。
独倚危楼一望长，恼人情处是斜阳。神州更在斜阳外，纵使无情也断肠。
澹澹秋光似宦情，浊醪深酌道平生。归来梦断长安路，犹记当年听鹿鸣。
潮长江边已放船，离情犹系柳条烟。倚楼客子今何在，南浦歌残益惘然。
杖藜巾褐称闲情，客至从嗔不出迎。金磬泠泠水南寺，愿为闲客此间行。
欲上瀛州临别时，赠君十首步虚词。天仙若爱应相问，可道江州司马诗。
泉眼无声惜细流，树阴照水爱晴柔。小荷才露尖尖角，早有蜻蜓立上头。
为爱一峰形窈窕，岂辞十里路崎岖。谁知不似阳台女，别后经宵梦也无。
青天飞鹭柳鸣莺，万里桥头杜甫情。何似合欢纨扇里，一联诗句却无声。
月情荒尽酒魂癫，欲睡惊啼梦不延。提起远山愁更聚，祇因游子住眉边。
年少才情亦可跨，暂时不见即天涯。何当弃我先归去，化作楚云散作霞。
卧闻开到碧桃花，病起情怀属自家。报到春风无可得，呼童洗鼎煮新茶。
蛮笺往复写琼瑰，皆是论都作赋才。花本无情亦无语，清香自到邺城来。
东君于此最多情，先与黄金撚画成。何似亚夫坚壁地，因人千古得嘉名。
东风背立好腰肢，脉脉含情睡起时。若使画工开正面，罗虬应不咏红儿。
情缘不断自消灭，浮念欲生无起因。多谢炼磨金出矿，敢辞枷锁梦中身。
顽云宿雨二旬彊，村落家家久筑场。今日碧天开万里，残砧声里爱斜阳。
李君禅味诗情里，解作黄金不润身。目断白衣檐酒阒，何妨聊破一垆春。
新声乐府推君妙，白燕丁香赋并传。燕女争歌玉河柳，扬州更爱竹枝篇。
不眈尘俗恋烟霞，谁道山僧别有家。春色十分将八九，杏花开尽又桃花。
露径风篱取次芳，朝荣暮悴付流光。一秋朵朵红相续，比着人情大段长。
酒幔高楼一百家，春城无处不飞花。孤舟明日毗陵道，且尽芳尊恋物华。
可怪乡风最不情，生儿不举世相仍。自从节省归新历，添得王民几万丁。
昌江直下水能平，却爱泷流激激声。频岁水灾何自拯，政由疏凿欠流行。
坐把南山翠作堆，故人别去重徘徊。同年交好情偏厚，时寄新吟慰客怀。
三人唱第记曾看，往事流云话亦难。蜀道有诗犹寄我，才情何不溺儒冠。
临岐杯酒若为情，枫叶萧萧独雁鸣。万里关河秋色里，怜君何日到边城。
四月山泉冻未开，东君才为挽春回。多情丹杏知人意，留著双华待我来。
为语孤飞不用高，且随俦侣戏江皋。情知鹰隼多猜忌，何必翩翩锦羽毛。
北固遥连铁瓮城，瓜洲月上暮潮生。不须数问圌山路，听得吴音自有情。
半记不记梦觉后，似愁无愁情倦时。拥衾侧卧未忺起，帘外落花撩乱飞。
水漫春洲到处通，樯竿无数插空濛。主人只爱堂前木，不放庐山入眼中。
鹊衔龟顾妙无馀，不爱封侯爱石渠。应笑休文过万卷，至今谁道沈家书。
文江江上多乔木，爱尔堂前槐树蕃。枝枝叶叶先人德，长有清阴庇子孙。
高楼乘晓望春归，日照桃花锦作围。最爱野桥杨柳外，绿波晴影漾人衣。
腊破春从碧海回，人人争爱说花魁。如何费尽平章力，不道人间有绿梅。
合下论公天下心，诸贤孰与我公深。周情孔思元都在，却到濂溪始解寻。
我生丙子自盘空，爱主忧时水注东。愿子相人无软语，莫教人唤密翁翁。
苑路黄黄隔翠霏，三眠初熟倚春晖。枝枝柔曼皆堪爱，不分羌人拗折归。
老去情怀已不胜，愁边灾患更相仍。胸中莫著伤心事，东处销时西处生。
绝爱泓然一鉴渟，肯教尘土犯清泠。祇缘较德先生似，不为争名陆羽经。
十日春风醉不醒，独骑瘦鹤送君行。一源活水来千里，不尽人间聚散情。
长爱苕溪乍入秋，有时东去与君游。诗笺酒盏游何处，十里荷花一叶舟。
问舍求田计未成，一蓑锄月每含情。春山树暖莺相觅，晓陇雨晴人独耕。
君去溪山趣亦稀，晚来空翠正霏霏。多情只有梅花树，满路清香送客归。
秋夜夜长长寂寂，打窗飘雨似严更。诗情未断羁情起，不耐床前络纬鸣。
万里三年醉岭梅，东风刮地马头回。心劳政拙无遗爱，惭向甘棠驿里来。
曾携五老峰前过，几向双松石上弹。此境此身谁更爱，掀天羯鼓满长安。
酒人燕市共谭生，偕计梁韦弟与兄。命驾岂难千里至，今人徒见古人情。
曲几匡床小阁深，数函图籍一张琴。不闻世上諠哗事，自爱林间宴坐心。
常爱龙潭龟岛上，移床醉卧绿髯中。茂林修竹皆如旧，惟叹人琴遂一空。
驿舍情孤兰自花，貂冠骨相袖中麻。党家婢子陶家妾，学士方惭雪水茶。
净侣骚人绝胜缘，上方明月照离筵。天香雅爱飘灵鹫，莫倚淮南桂树篇。
窈窕锵鸣不见形，两情相倚进无声。闲云忽似神交意，行到声边再不行。
爱山不买城中地，畏客长撑屋后船。荷叶无多秋事晚，又同鸥鹭过残年。
漏尽宫壶日晷移，君王犹是恋残棋。马嵬一著无人算，只有杨妃自得知。
感君亲与爱相兼，世味谙来已属厌。惠我西湖甜苦笋，为言无苦只知甜。
欲换明妆自忖量，莫教难认暗衣裳。忽然省得钟情句，不辨花丛却辨香。
红窗女伴互推排，只要檀郎笑口开。况是可儿能不爱，尽消痴妒等卿来。
榻连午院逐阴移，吟得诗成字字奇。客邸情怀归路景，几多心事几相知。
小楼人去杏花残，寂寂纱窗梦亦寒。何事多情芳草色，芜人时伴倚阑干。
情同杨柳但依依，乍见那堪即送归。白首相知谁得似，梦魂从此更交飞。
擎水端如治大兵，儿曹何事解关情。等闲戏剧休成恶，两个俱双莫挠清。
马嘶芳草正清明，高下风花远近亭。他日金台谈旧雨，青山总是故乡情。
已留旧政布中和，又付新词与艳歌。但是人家有遗爱，就中苏小感恩多。
晚向穷冈访竹亭，竹间忽有打禾声。凶年独使诗人饱，可见天公非世情。
湘神知我爱湘中，故遣舟迟匪厄穷。可笑儿曹不解事，故云常值打头风。
莺啼燕语瘴江春，为客他乡别故人。此景此情相感处，丈夫无泪亦伤神。
树根雪尽催花发，池岸冰消放草生。唯有须霜依旧白，春风于我独无情。
云髻春风一尺高，笑携儿女候归桡。情知一首闲情赋，合为微官懒折腰。
春晴随意出南城，尊酒花前得共倾。留客强陪今日醉，听歌不似少年情。
月质风裳不受尘，独从天上巧呈新。情知压倒横斜语，青震专回万木春。
妆楼淡月转廊腰，晴露和春浸碧桃。爱品凤箫腔未稳，夜天空望彩云高。
树绕前湾水拍堤，白云极目远天低。春光己逐飞花尽，犹有多情鸟自啼。
红梅眼看风吹尽，更有缃梅亦已无。天与色香天自爱，不教一点上蜂须。
不为梁栋不为薪，雪态霜姿老更真。可是世情嫌磥砢，年来长谢斧斤人。
天河秀出九芙蓉，白也诗词信是工。我欲依然名九子，人情山意两融融。
不眠吟苦爱更长，石鼎煎茶满注汤。诗句欲成缘底事，梅花隔屋暗吹香。
杨郎鼓棹出江城，江日江波紫雾明。细雨欲沾行处湿，长风应解别离情。
雅志东山事事宜，爱闲幽讨过桥时。世间儿女那能识，一段风流总是诗。
寄语多情燕与莺，莫劳花底弄春声。千吟万啭知何益，空使寒闺梦不成。
北苑高情宿世同，疏林汀渚正秋风。砚池洒墨应多思，写向寒烟夕照中。
三月皇都偶遇君，袖携诗卷见情亲。玉堂仙去难兄逝，流水残花亦怆神。
青门爱客献瓜频，五色离离不染尘。谁念故侯身未老，水边林下作闲人。
谷中竟夕不眠时，父母心犹爱小儿。红杏满林无力种，此情多感故人知。
浑道无情易别离，袖痕看取泪燕脂。阳关三叠何须唱，正是征鞍欲去时。
心情诗卷无佳句，时节梅花有好枝。较似后山更平澹，一生爱诵石湖诗。
碧天如洗夜云轻，犹与殷勤唱渭城。莫道两京非远别，不如行路本无情。
泱泱秋水荻芦轻，徙倚楼头待月明。红烛烧残白堕醒，秋风飒飒独关情。
柔姿浑未试三眠，缕缕低垂欲拂肩。一种风流堪爱处，梅花落后杏花前。
思远楼前小雨晴，楚歌闻处若为情。纷纷载酒游观客，谁信当年有独醒。
寒夜沙汀睡已成，雁奴翘首独深惊。朝陵闲说燕王事，恨杀人间兄弟情。
过了清明又一旬，不闻杜宇免伤情。算渠会得羁人意，应向山林僻处鸣。
小倚湖桥数暝鸦，竹篱深闭阿谁家。爱渠一架酴醾白，甚欲敲门觅数花。
水仙怯暖爱清寒，两日微暄懒欲眠。料峭晚风人不会，留花且住伴诗仙。
深情知在霈恩边，肯为闲花醉后颠。不是看山驻阳朔，即应倚担待长船。
花发桃溪锦浪平，采莲船起棹歌声。隔江儿女频相问，几度经年寄远情。
野人爱向山中宿，况在葛洪丹井西。庭前有个长松树，夜半子规来上啼。
竹树萧森白昼清，人间此是小蓬瀛。黄冠只说修行好，争奈浮生恋世情。
眼底青山爱颇真，何妨日日对嶙峋。今朝卷幔无山色，惆怅还如别故人。
邓氏铜钱张武金，至公终浅爱终深。东西两子皆称跸，未餍怜儿老妪心。
林下风神物外姿，闺房秀色鉴中奇。两家标韵谁兼得，会有多情识者知。
锦石倾攲玉树荒，雪儿无语恋斜阳。百年花鸟春风梦，不是钱塘是汴梁。
贺家湖上天花寺，一一轩窗向水开。不用闭门防俗客，爱闲能有几人来。
自然长寿又康宁，德合无疆万物亨。圣主爱亲思尽美，更羞仙朮助延生。
新春风物旧山川，老大情怀一惘然。桃树不知秦世换，落花流水自年年。
海天五月气阴清，单绤无功絮有情。踏半浮屠见沧海，风摇铃铎是商声。
人非陶令空看菊，诗不林逋漫咏梅。晋宋后来爱花者，输他高节与高才。
从来好饮杯中物，醒即高歌醉即眠。寄谢多情天上月，病中辜负二三年。
别语离离风作恶，羁情滚滚江何尽。石头路滑好一驱，入境迟公提正令。
昵昵留人独有情，魏家酿法近知名。别饶香色添新妙，朝贵相遗只数罂。
栖息衡门有道风，落花流径水溶溶。空山自爱听啼鸟，人世何劳问卧龙。
护龙河水绕禅房，五月寻幽到上方。最爱门前两桐树，风来叶叶是清凉。
溪上清泉玉色寒，临泉蹋尽石苔斑。为怜北阙乘轩客，白首高情在旧山。
春风吹我过新田，往者从容已数年。历历幽花伴芳草，故交情味倍依然。
爱听琳琅戛素秋，恶闻啁哳绕枝头。若教爱恶浑无迹，须向天机静处求。
不趁盛时随众卉，幽姿高韵独萧然。别开小径连松路，常爱陶潜远世缘。
去岁陈公径里松，船中仰看爱松风。只今身在松风里，下看江船西复东。
重译知书自贵珍，一生心愧蹋鸱巾。雨中折角君何爱，帝有衣裳易介鳞。
不夸长揖出宫闱，不重为渔老钓矶。最爱清宵银汉上，客星时共帝星辉。
六朝留寄多多恨，一士来歌百百诗。驱使春风游笔下，个中情景个中知。
午咏招提游顿花，太原更宿老禅家。病躯偏爱幽栖好，高枕虚堂皓月华。
野航偶繫梅花下，人在梅花与雪俱。直钓情知鱼不食，一丝终日挂冰壶。
万里乾坤冰雪中，百年心事几人同。二公只恐徐刘是，死恋厓山老秃翁。
自许恩情百岁同，那堪弃置任秋风。开帘见月还羞月，似笑齐纨笥箧中。
凄风夜雨黄牛峡，爱日寒云白狗岍。稳上瞿唐犹几日，关山须看月初圆。
十五年前花发时，仙翁邀赏醉瑶池。如今头白无情思，只见瑶池花满枝。
满目江山无限情，夫差城郭暮云平。当时不竞黄池长，一再何由致越兵。
黄四娘家花有声，杜陵野老最关情。恐遭江上春风恼，岂是哦诗太瘦生。
人争轩冕安在哉，我爱烟霞归去来。鲁望有灵还见笑，更回城郭恋尘埃。
水原将尽话西江，红叶归心日夜忙。犹爱越山看不饱，焉知孤棹尚他乡。
瓦盆犹带涧声寒，亦有诗情几砚间。抱石小龙鳞甲老，夜窗云气故斑斑。
二十四番花信老，溪头红减绿初肥。东君也是多情思，尽日扶持柳絮飞。
一片虚凝绝谓情，眼横鼻直强图形。不如不觉全声色，骂得毗耶老净名。
鸡黍交情不可违，如何兴尽便空归。诗翁偶写胸中趣，肯道溪山有是非。
一鹭闲依翠藻行，一禽飞绕绛桃鸣。辕门昼静无矰弋，何限春风笔下情。
无奈斯文坠不兴，茕茕吾党又凋零。白云寒锁洪崖顶，一度翘瞻一怆情。
此景元来已不凡，高人那更脱尘寰。清幽爽垲舒情思，频赏无非吏事闲。
贪恋微官未得闲，二年乡梦绕狼山。如今真个山中去，不是寻常杳霭间。
同泛楼船上玉京，独骑归马向濠城。日斜烟淡山如写，江北江南一段情。
春老园花秋近枝，黄昏相对泪交颐。如天事大关情切，惟有清风明月知。
少年不爱万金身，歌舞寻春愁送春。满眼纷华心寂寞，长安市上酒家人。
走笔题诗每欲欢，九原情况和终难。何人却有丹青手，写出幽贞卷上看。
石貌苍颜迥不殊，天工偶尔赋形躯。顽然本是无情物，应误行人指望夫。
纤影微茫散远空，多情一陪是东风。落花扰乱浑无赖，又掠斜曛水槛中。
斜日轻烟水渺茫，鹡鸰相对立莲房。吴侬只爱吴中好，彭越蝤蛑使斗量。
山人住在瀑布西，早晚看山情自怡。屋下紫芝高一尺，无数春风不受吹。
太平时世园亭内，丰稔岁年村落间。情味一般难状处，风烟草木尽闲闲。
满溪流水碧于苔，无客重登旧钓台。惟有多情沙上鸟，向人飞去又飞来。
海南长风挂绣帆，散棋初下丽农岩。道人爱作逍遥客，懒向金楼领一衔。
暖日融风管发生，柳条爆眼麦青青。化工辛苦先施设，腊底春前见此情。
为爱青山懒著鞭，吟诗时作鹤头偏。蓦然得句惊飞鸟，扑簌岩花堕马前。
沧洲不复恋鱼竿，白发那堪戴铁冠。客路向南何处是，芦花千里雪漫漫。
何许苍生望不休，翩翩皂盖拥诸侯。定山也未忘情在，更把黄州赠抚州。
百雉斜连一道开，为君翻作雨云台。高情彷佛襄王事，宋玉如何不赋来。
千里题书赠客行，悠悠鱼雁转含情。梧江桂岭秋风利，早晚能无寄数声。
木叶辞柯霜气清，虎头戴角出禅扃。东西南北无人处，急急归来话此情。
世情应笑贾生疏，谏草谁传太息书。惟有潞河南柳色，暖风吹上逐臣裾。
学似卿家宜有法，人如我辈岂无情。新诗早自推心服，幽会知谁付目成。
路迷谁识武陵源，往事空悲金谷园。爱尔丹青偏入格，须知桃李本无言。
碧云红树晚相间，伫立不堪游子情。划破秋空一行雁，断肠南去两三声。
驱山缩地迥尘寰，从此交情事不关。他日离愁何处慰，暂将三塔作三山。
旧约经年意未平，溯洄犹自系离情。更谁天外传消息，闷倚吴钩愧请缨。
一抱青山插碧空，平湖春水碧溶溶。裴公亭下千竿竹，撩我诗情得得浓。
风雨扁舟混钓徒，亲人鱼鸟若堪呼。临流更爱桃花色，肯载西施泛五湖。
应是诸公爱阮咸，所天亦把付清谈。张林若责金墉后，当日张华死更甘。
南国佳人鬓欲丝，仙坛孤负杏花期。多情惟有东桥水，流到瓜州月上时。
虽无千树小山丛，爱著繁花水榭东。十日花时连日雨，眼看狼藉欲随风。
薝卜同林一等香，芝兰在室不知旁。而今阅世如翻手，底处交情有许长。
非爱山林避市廛，一枝安隐寄残年。新泉遍作人天供，不用诸方五味禅。
昭亭交旧半存亡，只有君家近我乡。终约月明搥鼓过，贺公须爱李生狂。
鲜红滴滴映霞明，尽是冤禽血染成。羁客有家归未得，对花无语两含情。
三月清歌醉不还，使君犹自爱红颜。风流颇似张公子，画得蛾眉似远山。
红鲜高下照横溪，勃窣含情欲上堤。手揽缃茎那忍折，戏鱼长在叶东西。
花脸送愁和露泣，莺声传恨向人娇。别情远去尤难割，相送不须离画桥。
不是讥诃语太轻，题诗只要警流情。烦君属和增危惕，虎尾春冰寄此生。
生死犹如臂屈伸，情钟我辈一酸辛。乐天不是蓬莱客，凭仗西方作主人。
山人爱竹手自种，万个直临江水边。长吟浪被秋风觉，散作宫商声满天。
绰约仙姿貌十分，弟兄标格更超群。风流自有东君爱，不去阳台作雨云。
近爱钱塘孙画师，江山花木乱生姿。正愁京洛风尘急，却耐庞眉歌紫芝。
四面红蕖镜绿波，晚凉柰此野情何。凭城更觉看山稳，入户还欣得月多。
高着春山最蔚蓝，截然屹立白云端。小亭为爱依青壁，野色当窗指点看。
杮叶常书池水黑，策勋载在中山国。玄香异气结楼台，为爱鹅群书道德。
春城庭院柳风轻，帘影玲珑爱晓晴。红日半窗吟梦觉，咿哑墙外卖花声。
客来唤出最钟情，暂别谁知便隔生。昨日闽州书信到，伤心犹有阿归名。
明州城郭画中传，尚记西亭一舣船。投老心情非复昔，当时山水故依然。
楚山飞雨湿行旌，犹记临岐唱渭城。横笛江头闻折柳，断肠偏是别离情。
野人于我有何情，半掩柴门向月明。深夜欲眠眠未著，一丛寒木一猿声。
如此云山尔独行，骊驹歌罢不胜情。试看一片青天色，忽向江头送雨声。
连村绿树乱蝉秋，禾黍离离正满畴。为爱中州好风景，挥鞭不厌往来游。
只爱糟床滴滴声，长愁声绝又醒醒。人间荣辱不常定，唯有南山依旧青。
安榴朵朵簇巾红，数曲阑干掩映中。寻得冰纨题小草，浅新还爱绿荷风。
不是无心继祖灯，道惭未厕岭南能。三更月下离岩窦，眷眷无言恋碧层。
偶读黄庭欲寄音，闻君今已恋琪林。诛茅结屋云山里，祇恐云山不住心。
寒风飒飒响庭槐，爱日明窗坐北斋。闲忆故山归未得，旧游时展认云崖。
岁暮归舟一叶轻，歌残酒罢泪双倾。滩声不是无情思，呜咽随君为送行。
百姓相忘尧帝春，耕田凿井淡无情。只今正是何年月，日日月从东向生。
报国虽贪死后名，还家亦慰老来情。钓鱼船上湾湾月，何用辕门报五更。
维摩居士陶居士，尽说高情未足夸。檐外莲峰阶下菊，碧莲黄菊是吾家。
吾君友爱古难方，棣萼深情不暂忘。求得万机休暇日，披香深殿燕亲王。
秋半凄然客思清，杖藜何处畅幽情。晚天风雨莓苔活，闲傍栏干取次行。
若将酒肉污伽蓝，因果分明语再三。说著人情都不顺，山僧到此口难缄。
久将情字付庄周，有泪何曾汗漫流。今日泪来禁不得，始知真痛在心头。
总教抛却宦情何，忽自悲伤忽笑歌。半百年来迁客里，数家开阁不曾过。
春风浩荡江湖客，咫尺庐山风雨急。门前老树最关情，一夜相思头尽白。
诗翁学力有长城，笑语丛中漫鼓行。出水芙蓉宁受污，铅华洗尽见真情。
最爱江南小满天，樱桃烂熟海鱼鲜。一声布谷啼残雨，松影半帘山日悬。
早年踪迹水萍浮，垂老漂流未得休。今夕人情今夕酒，旧时月色旧时愁。
汉将功成谤易生，蓝田归去不胜情。青天一片淮南月，犹照当时细柳营。
天涯谁与寄相思，残片疏疏尚恋枝。一自西风寒勒后，凋零能得几多时。
半临秋水照新妆，澹静丰神冷艳裳。堪与菊英称晚节，爱他含雨拒清霜。
爱惜含英玉一窠，露寒密暖底调和。寄书黄耳休惊吠，香雪罗浮望较多。
贫交相爱果无疑，共向人间听直词。从古以来何限枉，惭知暗室不曾欺。
于菟渡水火回烟，异事情知出偶然。若谓嘉祥关德政，后无可继是诬天。
满园桃李手亲栽，开遍东风藉绿苔。惟有木兰情意重，留花犹待主人来。
鸦鬓双盘似楚云，聊将一缕赠夫君。枕边丝断情犹系，镜里香销恨岂闻。
沙门自古非高士，渔父繇来是大夫。汝爱吴山尊宿好，遗衣犹为作浮图。
移榻空亭纳晚凉，更深露下芰荷香。行云敏捷如流水，爱有游萤入画梁。
东君情意涨如澜，画阁鸳鸯夜不寒。十二楼中春色过，好花开遍玉阑干。
老夫爱此黄金蕊，儿子须将白酒赊。直到残阳下天去，更添灯火照欹斜。
缓节安歌妙入神，玉盘铃走串珠匀。小姬情事防人觉，挽着双蛾不肯颦。
往来常爱白龙洞，困借僧窗竹榻眠。几许客尘烦恼病，为渠泉石弄风烟。
森森万木势峥嵘，千尺孤标更上征。惟有柳丝低拂路，腰支憔悴为多情。
海云山色海幢潮，到处门庭未寂寥。猿鹤无心恋城市，不妨龙象远相招。
寻常鹂在柳间鸣，娇色娇声两尽情。兹妞尔娇明弄色，御沟何恨笑吞声。
锡宠偏多贵近臣，肘金横玉赐来新。主恩浩荡应难报，寄语诸贤莫爱身。
辟瘟细细𦶟灵丹，坐倚寒檠向夜阑。腊意亦知人恋岁，为留残雪隔年看。
春来花鸟总关情，夜雨愁听不到明。怪杀主人犹病酒，晴江鼓柁放舟行。
武陵溪畔春风面，研绿调朱染得真。尤爱倪生能画意，只将淡墨写精神。
红紫酣春醉复醒，洗妆谁把玉壶倾。寒泉可是能言鸟，为向东风说此情。
视尧天下一瓢轻，厌听风梢历历声。飏下不须频顾恋，始终存取隐沦名。
赵公遗爱虎头城，直到张公续此声。前赵后张俱可阁，赣民不用羡西京。
三年留滞在江城，草树禽鱼尽有情。何处殷勤重回首，东坡桃李种新成。
晚凉无事爱闲行，白苎衣单步屧轻。伫看一群儿女戏，蜀葵花下捉蜻蜓。
幼舆丘壑未忘情，万叠青山照眼明。儗向画图深处住，一檐灶日听松声。
金石笙篁绝代无，鼪鼯藜藿正乘除。园翁但爱城泥暖，侵早锄霜种晚蔬。
红入两颧春意满，翠笼双袖晓寒尖。虽知别后情难识，也觉愁中醉易添。
西山许迈无人问，只说东山有谢安。富贵光明贫贱晦，世情从古两般看。
桐江江上水悠悠，一派青山天际浮。最是无情深夜月，相看不尽古今愁。
霜风刮地雁连天，野舍衾寒感旧年。独有多情夜来榨，床头滴滴慰孤眠。
珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。
远臣不与近臣同，但爱花枝照眼红。莫道夜深无酒卖，蛋家船在岸之东。
蛾翠敛时闻燕语，泪珠弹处见鸿归。多情妾似风花乱，薄幸郎如露草晞。
树杪风来玉佩惊，仙香远胜市廛清。细看一段孤高趣，恰似幽人避世情。
禅林说法爱圆通，累石层层架碧空。上到浮图最高处，依然身在幻尘中。
当年衫鬓两青青，强说重临慰别情。衰发祗今无可白，故应相对话来生。
与君爱弟曾同宿，起听湖头傍晓钟。感怆故人图画句，十年不到最高峰。
月会深情借艳开，相逢月下是瑶台。断崖绝壑元无主，嫁与春风不用媒。
枝间新绿一重重，小蕾深藏数点红。爱惜芳心莫轻吐，且教桃李闹春风。
水碓舂粳滑胜珠，地炉燔芋软如酥。老来自爱盘餐美，安得高人共破除。
万里春晖荡晓空，芳心何处不融融。惟馀两鬓无情雪，最耐人间解冻风。
玉楼花发夜如何，银烛金尊小妓歌。白璧恨无酬地主，兰情楚思醉中多。
世情相失道情浓，语默行藏信意中。清退楼前溪一曲，剡川明月剡川风。
曾因犯律杀爱卒，每为养士挥千金。关南豪杰有如此，太息谁人知苦心。
醉插江梅老更宜，犹能小树拣繁枝。假令住世十小劫，应爱此花无厌时。
凌波一剧便捐生，得失何曾较重轻。蜗角虚名人尚爱，锦标安得笑渠争。
折屐棋边情易矫，捋须筝畔泪难禁。何如拍手招元放，玉室金堂深更深。
叶叶枝枝逐景生，高高下下自人情。两梢直拔青天上，留取根丛作雨声。
环中风物有谁争，即日诗情取次生。云倦竟依檐际宿，雉驯时下竹根行。
松竹森森灏气生，一帘疏雨故人情。扁舟还载离愁去，不见西城刘叔明。
桐林老子俗情无，览胜探奇不觉晡。幸尔清溪好明月，如行四十里冰壶。
归来深隐太湖滨，天与扶持百岁身。虽是浮云隔双阙，丹心爱戴在君亲。
山无重数总蟠青，直北孤峰最有情。天巧绾成螺髻样，梳云沐雨百娇生。
夜雨巫山不尽欢，两头颠倒玉龙蟠。寻常乐事难申爱，添出余情又一般。
才次乡关得此禽，五更啼处九春深。谁知枕上情无限，物是人非古到今。
水华烟态压回汀，客至无情亦有情。芳草不须缘短梦，一番新绿满塘生。
白头桥奈白头何，旧德如存故老歌。不特舆梁起遗爱，大都才美服人多。
天画轩前酒一杯，爱闲能有几人来。明朝又入深山去，安得如潮日两回。
西华山中爱睡臣，何曾睡过百年春。争如警枕惺惺者，终作乾坤不朽人。
穷涂游子年华晚，折赠无人信手题。留恋清香忍回首，五更立马断桥西。
掖垣秋色生鸡树，忽忆青丘感旧情。曾倚西楼吟暮雨，数峰寒碧绕高城。
江口维舟问地名，黯然撩我故乡情。平时尚怯黄坛岭，谁遣遥临白帝城。
试借莺花慰客心，羁情犹自费搜寻。玄冥即便欺春软，平白时光尽夺侵。
剩爱江边月满衣，云高天阔数星稀。如今解组浮家去，准拟扁舟满载归。
转深文字转多情，侍女常将笔砚行。思得玉台新样句，为题团扇赠卿卿。
带得西湖一树清，却因松竹并兰生。如今收拾归横卷，冷坐钓台非有情。
休论寂寂与惺惺，不妄由来即性情。笑却慇勤诸老子，翻从知见觅虚灵。
花名何事唤含笑，似笑才情久寂寥。惟有蟠桃能媚客，一枝红映压墙娇。
昔岁逢君在郁台，扬眉抚剑泰山摧。纷纷白眼轻豪俊，只有余公解爱才。
欲写情怀难一一，拟寻山水隔千千。输他吴越闲鸥鹭，朝夕常亲画舫前。
唯爱图书兼古器，在官犹自未离贫。更闻县去青山近，称与诗人作主人。
读书声歇茶初熟，古鼎香销诗未成。起唤欧苏索白战，天高海阔不胜情。
空山中夜子规啼，病怯馀寒觅故衣。不为明时堪眷恋，久知岐路不如归。
同有诗情自合亲，不须歌调更含嚬。朝天御史非韩寿，莫窃香来带累人。
赤白边书费坐筹，尚馀清暇寄冥搜。知公擿句多情意，虚忆卢谌唱和流。
千古江山一览间，老瞒于此胆曾寒。凭高要起乘风志，肯把闲情作鸭栏。
一片湖光傍石城，却因佳丽与留名。当时歌舞人何在，渚鸟汀花独有情。
金鱼洲下放船开，华石潭边看雨来。爱杀南天双白鹭，青山尽处却飞回。
懒散那堪恋薄游，疏榆声动帝城秋。何人不解悲行役，天上于今望女牛。
不爱君家亿万赀，求师教子动京师。春风丹桂三千尺，秀出十郎更两枝。
石泉苔径午阴凉，手撷山花辨色香。度岭穿松心未厌，好闲反为爱山忙。
海澄空碧正团圆，吟想玄宗此夜寒。玉兔有情应记得，西边不见旧长安。
九华山色真堪爱，留得高僧尔许年。听我吟诗供我酒，不曾穿得判斋钱。
青鸟新传锦字诗，高情非是故相违。歌钟满坐风流客，不称山人鹤氅衣。
迢迢残梦太湖西，窗眼未明鸡已啼。蕙草无香秋被冷，十年情绪雨凄凄。
春风浩荡思无涯，老病萦仍苦恋家。推枕不知真早晚，小窗披雨一庭花。
云间初日惨无光，天外归鸿岂恋行。短景去人如掣电，不应留滞野梅香。
衰年那复惜流芳，自爱春深昼景长。老眼不愁花落尽，移尊来傍绿阴凉。
一函夜闭空山前，浮云散尽山依然。山中猿鹤亦解语，明月长恋山人眠。
天上仙人谪世间，醉中偏爱五松山。锦袍已跨鲸鱼去，惟有山僧自往还。
才高文赡富诗名，感物伤时动有情。不识无生真自体，一尘才遣一尘生。
纵横诗笔见高情，何物能浇磈磊平。老阮不狂谁会得，出门一笑大江横。
日曛晴色敛霜华，路入疏篱北客家。一笑春情付杯酒，乱香飘荡落梅花。
爱尔麟溪水竹居，考槃人与境偏宜。杖藜我欲闲相过，题遍琅玕节上诗。
十年已起故乡情，客里凄凉不耐听。啼到蜀天空有恨，水流依旧月还明。
小圃秋光不世情，蠹枝枯蘖忽重青。凌晨自灌银床水，居士新看种树经。
闲寻酒债问诗盟，万里晴空一羽轻。不是知音频寄语，秋光何事可怡情。
金陵自昔称佳丽，水绿苹香别有情。云起江城堪眺望，官闲诗社易知名。
画史风流数薛郎，竹间茅屋对潇湘。床头金尽还沽酒，爱学吴歈和楚狂。
散人廿载盗虚声，敢谓从前少宦情。补衮铭钟群彦在，功名原不到书生。
曾访高人旧隐居，诗情平澹宦情疏。缇屏今日虽泥轼，芸阁它时合校书。
英游阁前官柳行，柔枝袅袅弄鹅黄。多情春色还依旧，独有离人天一方。
岁暮山园懒再行，兰衰菊悴颇关情。青青多少无名草，争向残阳暖处生。
半生蓬艇弄烟波，最爱三湘欸乃歌。拟作此行公勿怪，胸中诗本渐无多。
乱峰深处云居路，共蹋花行独惜春。胜地本来无定主，大都山属爱山人。
红如血点项朱砂，入手观来一朵花。一朝二广交锋胜，到底终须不恋家。
平生最爱水中月，今日来过水月庵。月色水光无限白，对渠非我问谁堪。
一家去住两关情，行李萧然又出京。记得别时寒食后，断烟残雨石头城。
右军平昔爱观鹅，尚有池塘聚渌波。但见当时尘迹在，徘徊终日对嵯峨。
故人别后千回梦，想见诗中语笑哗。自是多情能记忆，春来何止到君家。
本是圆时半不明，非缘掩冗复何情。更无云表真消息，钟鼓盆罂乱自鸣。
午门朝罢午时过，千官万马汗成河。莫道宫中爱长昼，长昼宫中乐事多。
窣堵西头屋数楹，知君卧占一溪云。老夫亦有缘云兴，应为情亲肯见分。
为爱飞泉洒雪凉，无缘移近曲栏旁。直须买断清溪住，引取寒声绕卧床。
暮云宫阙古今情，芳草长含玉辇尘。春意自知无主惜，落花犹似堕楼人。
芸窗棐几绿云流，数亩琅玕一径幽。爱住浣花唯杜甫，常来看竹有王猷。
纷纷又过一年春，牢落情怀酒漫醇。满眼暄妍都去尽，樽前唯忆旧交亲。
几见春风吹草青，一身偏自念初生。从今白发应重绿，岁岁春来母子情。
梦觉凉生水殿秋，起拈毫素写沧洲。西风底故无情思，吹得黄芦也白头。
石桥桥畔濯沧浪，高柳阴浓足午凉。野老班荆情共适，无人识是琐垣郎。
乾坤老我头先白，山水无情眼自青。三十六峰藏不得，小窗趺坐看图经。
推山调达自相加，满眼婆提与夜叉。为爱如来深法坐，飞来箭镞是莲花。
云道无心亦爱山，雨馀时向此中还。而今天下焦枯甚，只恐苍龙未放闲。
子云辞赋似相如，自说雕虫异壮夫。何事犬羊夸质素，患他人爱著貂狐。
待以繁英荐夕餐，分明书室是芝兰。从来正色黄尤羡，俗眼从他强爱丹。
银烛摇红院宇深，管弦声里夜沉沉。琼杯满酌深如海，不及东人爱客心。
清远楼中一觉眠，雨莺风燕乍晴天。年来爱作团栾语，不得中男在眼前。
四海为家辨本支，大封同姓奠邦基。留侯漫使储君固，遗毒无端及爱儿。
淮阴城下暂停舟，明月无情水自流。汉代王孙今不见，惟馀春草满汀洲。
人身正类砂盆破，三篾束缚全暂时。暑往寒来宜爱惜，莫教土上更加泥。
乡情诗思共悠悠，烛尽宵阑立未休。记得丁宁檐际语，好来芸馆话春秋。
萧萧风雨急还休，无数仓官立道周。多少诗情浑漫兴，烟云不隔四山秋。
谁轻朱绂爱青山，回首波波泯泯间。万籁无声天宇静，先生还似老夫闲。
人多知遇独难求，人负知音独爱酬。常恐此心无乐处，枉称年少在并州。
上人自有荆山玉，岂爱骊龙颔下珠。杨柳湖边天未晓，偶随孤棹落西吴。
金沙江水绕环洲，江岸家家对白鸥。渔父长歌僰人曲，盐商爱上白夷楼。
须烦玉手自操刀，便趁槐芽作冷淘。剩泼葱油抹羊肉，不嫌潇洒爱萧骚。
试向遮岩拥壑时，弄弦调轸按前徽。未须写就多情曲，饶与闲云自在飞。
花影重重叠绮窗，篆烟飞上枕屏香。无情莺舌惊春梦，唤起愁人对夕阳。
朝来弄日花头密，暗里窥春柳眼多。任是老人情意薄，个般时节奈愁何。
曾看双峰老子诗，秀攒绿绕妙天机。有人爱此无声画，更著幽亭相发挥。
辘轳声中井花满，亦有口腹如许清。百花丛中度朝夕，一点不关流俗情。
带露葵花贮漆盘，周遭仍簇小鸡冠。人生爱赏无时足，但作姚黄魏紫看。
羽扇藤衫竹箨冠，自言亲受九还丹。无端却爱人间好，不怕山房丹灶寒。
苒苒斜阳恋竹边，秋阴惨昧响寒泉。如何今夜成无月，却遣西风一问天。
独来独去何人识，厩马朝衣野客心。闲爱无风水边坐，杨花不动树阴阴。
追感古今情不已，竹轩闲取史书看。欲亲往哲无因见，空树临风襟袖寒。
患脚法师不解走，少年心尽爱花柳。争知道味却无言，时得茶香全胜酒。
老气苍寒松树活，闲情幽淡菊花开。一条古路无人走，还且与人相往来。
露咽烟啼总不明，飞花如送复如迎。长条不忍轻攀折，为尔临风最有情。
兔毫染上何妨浅，蝉翼写来可放轻。为爱淡中多酝藉，却嫌浓处太分明。
村居乐饮鼓冬冬，亭障无虞岁屡丰。谁道喧呼妨熟睡，老人自爱地炉红。
少日便怀丘壑情，看山看水饱曾经。如今积翠楼头望，看尽江南未了青。
群山矗矗凝烟紫，万木萧萧向夕黄。岂是村翁恋秋色，故将轻舸下横塘。
柿叶翻红霜景秋，碧天如水倚红楼。隔窗爱竹无人问，遣向邻房觅户钩。
只恐幽花取次开，哦诗忍冻几徘徊。莫猜野服风情浅，解把天香暗里来。
谪居蓬岛别瑶池，春媚烟花有所思。为爱君心能洁白，愿操箕帚奉屏帏。
妇人盖亦有仁心，只为冥顽溺爱深。今此警之当愧死，何妨重理旧弦琴。
西湖十里尽莼羹，偏爱江瑶品外清。宕语龙宫休宝惜，仙人昨巳下金茎。
叶卷西风树树寒，乱蛩吟砌梦初残。情怀自是不堪听，又把琵琶月下弹。
沉沉池阁乍凉天，坐爱莲薰夜不眠。却忆北门曾候对，半帘斜月玉堂前。
情根悔不锄苗早，蔓草萦丝自惹愁。至竟潘安悲白首，人间何有坠珠楼。
碧霞楼上常先晓，白玉宫中爱早寒。乱玉甃成池浴凤，浑金削就栋栖鸾。
秋末园蔬己着霜，青青偏爱晚菘香。沙锅烂煮和根咬，谁识淡中滋味长。
何故无心恋霅溪，鄣南风景白云齐。有人若问宗门事，水自东流日自西。
年年曾寄客边书，写尽真情只当虚。十纸到家无一答，恨人心性愿消除。
爱酒狂生老未逢，十年踪迹滞吴淞。归来乡党都非旧，不及青山向我浓。
闻说严人爱贰车，呻吟赴愬赖携扶。从今充扩应无倦，千里疲民待子苏。
幽情不作宦情薄，众足群知尊足存。收拾青鞋聊示病，踏鲲却遍水云村。
飘残额粉见朱唇，杏艳桃娇谩妒人。解得花神留恋意，枝南枝北一般春。
画图摩诘神情远，诗律苏州句意清。身后生前千古恨，荒荒白日下高城。
日上半阶犹有雪，风生老树却无云。多情不及双坑水，流到桥西未肯分。
对坐焚香习燕清，好风如水泛帘旌。夕阳忽见疏疏影，落木空江生远情。
此老若是石曼卿，此山便是芙蓉城。高歌独控青骡去，是有风流万古情。
丹桂亭亭两妙龄，相逢江上话诗情。冰霜自是男儿志，稳步青云万里程。
欲洗年年堕谪心，仙人空返白云岑。飞花欲落频回首，老去风情尚不禁。
万籁更深寂不鸣，窗间恍觉月微明。情知是雪疑非雪，忽听前村折竹声。
塞郭衣冠匪乏人，步能送我独情真。几思觅句相料理，风月溪山不易亲。
玉貌终年侍禁闱，每逢时节赐金绯。君王不爱纤腰舞，裁作雷坛拜斗衣。
独眠百感秋夜情，孤城急雨中闻更。明朝览镜视鬓发，不知白从何处生。
跋涉山程往又还，老怀不是爱游山。为闻父老勤相送，立满溪头几日闲。
爱他休日更新晴，忍却春寒上古城。废垒荒芦无一好，春来微径总堪行。
寒爱春来暑爱秋，水长山远白人头。天时自有清凉日，霁月如银独上楼。
旧俗蚕占拟万霜，儿童犹自赏晴光。乱来锦绣无藏处，那有心情到采桑。
香蜜裁葩分外工，疏枝几点缀雏蜂。娇黄染就宫妆样，香煖尤宜爱日烘。
残阳归去若为情，将息临歧有一声。想到碧窗携手地，月痕长见泪痕生。
谦虚久已得民心，三尹西都惠爱深。一自安车朝阙去，万人侧耳听归音。
船篷深闭膝难安，四面千峰不得看。莫厌霏微闷人雨，插秧怕热爱轻寒。
为爱墙隅芳草色，故遮霜霰待新春。火烧雨洗寻无处，祇有东风吹旧尘。
有生便识全归理，欲救亲危敢爱身。正恐毁伤堪藉口，世人翻诮舍生人。
前人往往爱钟王，才落霜毫趣便长。颇怪一时文翰谱，风流犹欠李云阳。
平分四序递收巧，岂但留情白与红。莫讶晓来成谩诞，清微欲换舜弦风。
六宫粉黛溢三千，一个中间宠爱专。自此世情生妄想，推排妃子作神仙。
堂上曾分佛供茶，忆僧遥问木兰花。相逢更爱毗卢煖，笑煞尘途抗帽纱。
野水寒烟洗岸沙，萧萧风苇净霜华。无人独立飞来鹭，冷落心情一倍加。
红白双梅户外横，看花看叶兴俱清。今秋只恐归期近，重叠题诗寄别情。
一命如何解济人，细看存字最精神。莫专纸上求明爱，胸次浑涵不尽春。
尚书天上早知名，长忆君王听履声。回首白云山万叠，苍梧何处最关情。
天涯芳树绾离旌，迁客迟回恋圣明。晓梦依稀度阊阖，尚随残月听流莺。
月到中庭自异明，满阶蚕影杂花行。相看深处云千褶，判出寻常一段情。
旅琐曾听月下猿，至今触事即愁端。北风昨夜无情甚，又作冬来一信寒。
南岳诸刘岂易逢，相望无复马牛风。山公虽见无多子，社燕何由恋塞鸿。
山禽栖定涧蛙鸣，时复鸱枭杂数声。昨夜酒添春睡重，幸无憎爱到天明。
爱看繁枝不忍删，欲留香魄杳无还。粘泥扑幕俱堪惜，简点残英乱晓鬟。
连夜愁阴苦戒严，雪将寒雨斗廉纤。老人冻饿人情断，米价何如酒价添。
五月蠡溪新水生，菰蒲出水与堤平。望亭南望太湖白，溪上诗人无限情。
久客萧然万虑轻，殊方遥指使星明。山头杜宇声何急，翻动江南行乐情。
白雪家家拆蚕箔，清风行行入秧苗。半开犹蕊花情远，久雨初晴禽语骄。
兰绕春庭露气清，往年同咏谢宣城。龙蛇满纸看遗墨，忽乱山阳笛里情。
广陵红药洛阳花，一曲山芗为客夸。万朵千枝看欲遍，问君何事恋京华。
逞艳呈祥祇自歼，何人攫取更趋炎。只将勿剪看君子，爱物安民处己廉。
今年不上一竿竹，渠岂于人亦世情。风雨尚馀千个在，结巢吾欲听秋声。
九日馀香伴月明，一觞亦足畅幽情。青楼夜半琵琶语，不说人间有此清。
青鸟翩翩锦字通，玉箫秋冷玉函宫。情知洞里如花女，共指风流许侍中。
樗材惭愧职南曹，暗劣何由识俊髦。独念故人成久别，多情聊尔寄霜毫。
杜甫朝回日典衣，由来诗客爱芳菲。一春好景留今夕，忍向樽前不醉归。
曾向高楼赋晚晴，每看鱼鸟乐长生。下楼还是红尘道，不信机心胜野情。
直恁行人心不平，那宜万里阻关情。只今陇上分流水，更泛从来呜咽声。
天皇有意用吾儒，四海钦风尽读书。可爱风流贤太守，天山创起仲尼居。
情性常嗤俗者劳，世间何处免风涛。小舟泊向荷花荡，一个渔翁熟睡高。
燕山落日晚凄凄，鸿雁初飞汉苑西。莫恋玉河芳草色，秋风昨夜到沙堤。
未许丹青涴玉颜，天然标格小梅边。由来绝色多难老，为要情人尽可怜。
春林远岫云林画，意态萧然物外情。老眼堪怜似张籍，看花玄圃欠分明。
轻绡剪翅约秋霜，点水低飞恋野塘。忽趁游蜂过墙去，可怜不识百花香。
濡须不见米南宫，墨客犹传宝晋风。应有离情何处著，尽随残雨上青枫。
碧山学士爱筼筜，日报平安到草堂。末路风浪无复梦，全身不用学鞭羊。
睡到黄昏坐到明，只缘君去没心情。常时欲寄平安字，及至人行写未成。
书来日日觉情亲，今信施州是故人。许我投名重入社，放狂作恼未应嗔。
山中覆鹿拾蕉叶，眼底生花二月明。不道人生俱梦里，新诗犹话梦中情。
天上佳人云缕衣，暗传春恨入新诗。楼头玉笛关情绪，不念残香结子时。
不斗秾华不占红，自飞晴野雪濛濛。百花长恨风吹落，唯有杨花独爱风。
我怜裴相爱参禅，石上莲花几刻镌。舍宅何如休起宅，酂侯师俭是名言。
家常爱著旧衣裳，空插红梳不出妆。忽地下阶裙带解，非时应得见君王。
性癖情知与世殊，秪应归卧故山庐。山中亦有经纶事，朝课耕桑夕校书。
幽人春望本多情，况是花繁月正明。竟夕无言亦无寐，绕阶芳草影随行。
自爱江头著雨蓑，山光倒染鸭头波。蛮商即似天上下，打鼓向人帆侧过。
浥露原同蔓草披，修茎应不混凡枝。今人但爱朱华艳，说甚忘忧总未知。
茂陵消渴远山眉，那得闲情到绿丝。一曲白头吟未了，回文字字起新诗。
行草应曾阅斗蛇，世情无识笑东家。君看横雨随风势，纸纸清新字字斜。
宫帘匝地昼阴移，红拂金壶殿脚随。玉凤坠钗心暗卜，圣情有喜近臣知。
听泉听雨不须悲，声本无情我自痴。梦觉不同均是梦，寂然妙在不闻时。
无数桃花烧晓风，生情妆点映帘栊。儿童莫把青春掷，一岁桃花不再红。
雨多二月连正月，草没南园与北园。一向无情花片片，百般如怨鸟言言。
平川杨柳翠依微，暖日游丝挂绿扉。啼鸟不知江国变，多情到处劝人归。
运命将来各有期，好官才阙即思之。就中堪爱羊玄保，偏受君王分外知。
险阻艰难四十年，西溪诗笔旧情缘。珠帘寂寞西山雨，又逐孤灯上客船。
绿珠枉向琼楼坠，碧玉空因彩笔伤。何似芳魂能恋主，化为只燕宿雕梁。
恋阙怀亲一性成，车夫解事趣归程。松醪菊斝中山驿，蓟北江南万里情。
傅粉涂朱色色新，惊看疑鬼又疑神。世情卖得千般假，那个抛头肯露真。
静中与世不相关，草木无情亦自闲。挽石枕头眠落叶，更无魂梦到人间。
世情诗思两悠悠，老去何心复梦周。风雨午窗春睡起，间将吾志向春秋。
留题今是两端阳，海气仍飘五月凉。却爱名花当户发，还将远意采幽香。
荷气兰光秋更清，看花马上倩花迎。自怜得意如花意，敢向花前见俗情。
闲将柏叶搅胡茶，供养方情老作家。不似破头山道者，贪他传代古袈裟。
金匮哀章正共哀，又将符命议灵台。太山千古黄泉路，底事銮舆爱上来。
骑马出门三月暮，杨花无赖雪漫天。客情惟有夜难过，宿处先寻无杜鹃。
官家为是爱斯民，临遣知州诲尔谆。愿尔进知庠序教，怕嫌尔做事魔人。
娇鸟双飞恋浅红，乐游原上晓嘶骢。别来已少看花伴，空对芳菲落画中。
朝廷无事君臣乐，花柳多情殿阁春。不觉胡雏心暗动，绮罗翻作坠楼人。
漠漠杨花闹晓晴，穿帘入幕太多情。如何无力遮春住，点破沧浪万里清。
林间病卧懒逢迎，相识何人最惬情。唯有简公闲且僻，寂寥翻被俗流轻。
天留孤艳照青春，横目何人解识真。蒸栗琢成渠不爱，内间栀貌几番新。
颇记南楼待月情，如何今夜较分明。嫦娥不是秋光减，乌鹊桥边意未平。
秋清山木夜苍苍，月出波平断岸长。千古高情苏子赋，东风谁更说周郎。
一到嵩山感故情，巍然碑石见题名。当时若赋阳春调，独立中原和楚声。
风景萧条凤不鸣，双栖田野更关情。为谁愁得头先白，一段愁心画不成。
东风吹雨向毗陵，山色濛濛对曲肱。平日爱山今转解，只须常看不须登。
绿洋奇亦赛浓梅，永忆熏炉试浅灰。尤物也知人爱惜，帘筛风动只萦回。
情知天也眷诗人，借与林园别样春。竹影因风多态度，梅花得月更精神。
摆手临行一寄声，故应离合未忘情。炷香瀹茗知何处，十二峰前海月明。
看竹排门爱靓深，青青不受雪霜侵。谁知倦客幽寻去，老越风波亦此心。
摇曳东风百尺丝，多情浑不系分离。明朝走马天涯去，谁向邮城折一枝。
恋恋天光下玉阶，明妃初出汉宫来。情知至死归无路，一点芳心誓不回。
故事顺时羞角黍，旧仪乘节浴兰汤。人间凉麦欣时豫，天上薰风爱日长。
蒯菅柔韧自编成，不换仍呼不借名。长向绿蓑衣底著，两行偏称野夫情。
侍立樽前粉黛香，阳台飞梦到襄王。使君自有闲情赋，不为司空错断肠。
仙姿婉娈玉肌肤，娇惯心情每自娱。不向园畦寻斗草，定邀朋友戏投壶。
雪晴寻路入华原，绝爱清江抱远村。行处祇贪幽树好，不疑山谷易黄昏。
小宴初阑罢玉笙，东风庭院好春情。流莺啼过楼东去，一树梨花正晚晴。
割爱慈亲异俗迷，如云似鹤更高飞。五湖四海随缘去，到处为家一不归。
散发长松饵绛霞，山情惟有忆山家。冲虚观外甘泉院，开遍黄葵几度花。
夜行水涩舟难进，月白林稀鸟易惊。老去不堪霜露力，尊中微觉似多情。
乌家若下蚁还浮，白玉尊前倒即休。不是春来偏爱酒，应须得酒遣春愁。
岭外云霞开暮晴，半天风落万松声。于今莲社谁为主，遥望庐山无限情。
率庵自笑风流甚，醉后何须苦恋杯。十字路头荒草店，引他来往两三回。
分飞南渡春风晚，却返家林旧业空。无限离情似杨柳，万条垂向楚江东。
来时惟爱古松青，去日新松种已成。令尹若能终此意，清风着处会知名。
别我芝岩旧主情，松堂月冷露华清。古桐高佩知何处，会听百滩流水声。
春来眼暗少心情，点尽黄连尚未平。唯得君书胜得药，开缄未读眼先明。
大田尘起桔槔鸣，望雨不来无限情。借问金陵贵公子，此声何似搊秦筝。
钟山雨过翠成堆，竹里清风作阵来。爱竹看山有真乐，高人远矣忆追陪。
二水交流抱闾井，清潭几曲自渊回。已浮画舸遥遥去，更爱双鹥泛泛来。
红衣穿小与身宜，对镜娇痴学画眉。怜爱莫教看作女，慰人犹胜似无儿。
樱桃初荐杏梅酸，槐嫩风高麦秀寒。惆怅东君太情薄，挽留时暂也应难。
水谙送客浑无浪，风解留人却有情。今夜榆林系帆宿，却从北斗望天心。
残冬沴气盛流行，但听家家哭子声。固是适来须有去，如何我辈独钟情。
春回顾渚雪芽生，香味尤宜秘水亭。搜我枯肠欠书卷，饮君清德赖诗情。
青野缁尘暂隔开，春潭真爱绿如苔。雨过林杪神鸦噪，花动离根鬼蝶来。
飞来古寺是耶非，何处归猿向此归。长啸至今烟雾隔，无情亦为一沾衣。
昔日肩吾上国行，鱼龙黑浪自堪惊。我今憔悴西风稳，却是江神不世情。
山中父老感承宣，五马高情亦自贤。一样青铜成肉好，后来多是捋须钱。
萧萧落木坏无枝，冉冉细竹爱风僛。疑非松雪斋中画，似是唐人野望诗。
呜呜胡笛鹧鸪声，三叠鸣鼍舞袖轻。灯市花村旧欢醉，如今自厌邈无情。
血气谁无未免争，腰牛公牍角蜗情。半非半是先须识，但要吾心似水平。
逢花驻马尚多情，天不违人旋作晴。不使近诗增纸价，得知春入凤凰城。
同气连枝本自荣，些些言语莫伤情。一回相见一回老，能得几时为弟兄。
爱他国色艳倾城，老衲心城百万兵。便使有情何足动，幻花况是本无情。
七峰尖峭似陈兵，江外诸山合与争。天地年来爱藏用，淡云微雨不分明。
僧住名山绍祖声，下同胥靡若为情。谬膺师席真风在，敢与禅林作世程。
一卧沧江少世情，西窗鹤梦不曾惊。日高欲进雕胡饭，堂下风吹佩玉声。
情忆闺中悟已深，空门才到更澄心。楞伽读罢禅初定，野鸟林𤠔只共吟。
吾知昭德眼通明，君与渠家最有情。何况蜚声满黄阁，定应倒屣笑相迎。
玉带河流缘蔚蓝，君家桥北我桥南。一谈忽作容易别，便是无情也不堪。
桂枝香里立多时，忽见传言玉女来。报道太清歌未彻，何妨爱月夜眠迟。
网轩凉思蚤相催，红叶生时雁又来。不用题情付流水，已从步辇过宫回。
南枝北枝香最清，诗边酒边如许情。不应领略无妙语，唤取里中诸父兄。
春衫带绾缕金绡，昼永空闲碧玉箫。情到寄将何处好，曲栏杆外折红蕉。
白葛为巾不裹头，兰亭会里最风流。老来忘却观鹅癖，只爱山人许远游。
绝爱西湖疏影诗，要知犹是未开时。如今开尽浑无缝，只见花头不见枝。
旧疏重题识姓名，老僧何意重君平。英雄定有无端泪，不是偏多世外情。
幽人不出户长开，看尽春风长绿苔。多谢有情双燕子，暂时飞去又飞来。
爱杀中秋好月光，竹边清切水边凉。西风吹向花栏过，错认兰香是桂香。
江流东去各西行，江水无情客有情。此地怀归心自苦，不应空枉夜滩声。
太史应须奏德星，老夫相与证高情。杯盘楚楚饶诗兴，写出人闲淡处声。
绕庭桑柘雨馀肥，郊外人来采得归。太守爱民何吝此，正期蚕熟早成衣。
家住江南建业城，春风归去片帆轻。凤凰台上重登眺，白日浮云万古情。
山待情人人故来，柴桑心迹却相猜。殷勤嘱付新番雨，为补经行半损苔。
六合为家乐宴宁，山中猿鹤也忘情。双成吹彻参差玉，沧海东头看月生。
小窗睡起觉衣松，怪底幽情似酒浓。立尽斜阳人不见，目随征雁到回峰。
引泉近注白云根，𣃁地新成翠竹园。为惜苔痕斜贴石，爱因松树特开门。
君恶奢华意不欢，一言从俭亦何难。但能和乐同琴瑟，未必恩情在绮纨。
绿护屏前瘴雾开，寻幽问药恨无媒。方袍自结人间社，祇有松声恋玉台。
宾筵弁侧半傀俄，犹戴乌纱检白波。不为一官能恋恋，少年辛苦读书多。
庾岭中分泉两派，美名人爱恶声嫌。谁云酌后能移性，南有贪兮北有廉。
新诗字字皆愁痛，不待劳心苦思成。扬子江波深不极，未知难弟忆兄情。
目断云林朝复朝，名花珍重待多娇。从教院主眉须堕，为爱寒销把佛烧。
翠幄临流结绛囊，多情长伴菊花芳。谁怜冷落清秋后，能把柔姿独拒霜。
天然标格自潇疏，底用松篁水月俱。但是梅花皆可爱，何关东阁与西湖。
老去将携只要轻，况临炎暑绕风清。儿童爱把承檐溜，未识山家质素情。
忽离琼筵下玉阶，湘裙低覆蹋云鞋。情知不是人间别，歌散香销十二钗。
花下销魂似渴饥，从来情性被花欺。长途仆马颠连甚，犹令东园折杏枝。
断蓬踪迹寄天涯，老去情钟恋物华。回首锦江春寂寞，一杯愁里赋梨花。
从他白发病中生，浊酒宁知世上情。才到蓬蒿人自转，非干仲蔚欲逃名。
水团粽子恰登门，白酒持来更满樽。节物人情总堪醉，况归田里已承恩。
阮籍空贪步兵酒，阳城犹恋集贤书。饱知世事非人力，可是因玄更泊如。
上林松竹映空明，漫兴相看晚翠荣。即与名园春色似，乾坤何处不怡情。
蓟门千里下荆门，别意乡情共一尊。好向春风种桃李，花开正近武陵源。
十日之间我欲回，仍于真隐一尊开。东游西泛多情致，应喜其间得句来。
家藏歌吹只西邻，吹落梅花歌落尘。百叶桃开深院里，输他白发有情人。
霜碛萧萧落涨痕，西风吹日堕金盆。冯高送目河湟外，万里戎情属柳浑。
蹇驴醉颊兀红酣，眼艳秋波望翠岚。长向诗中见风度，爱君笔力似黔南。
日南花木竞先春，自爱闲居岁月新。多少红尘随去马，相逢俱道看花人。
丹梯百丈许攀缘，万古华阳此洞天。不独山人能爱客，野花啼鸟亦欣然。
梅子留酸软齿牙，芭蕉分绿与窗纱。日长睡起无情思，闲看儿童捉柳花。
青衣扶起鬓云偏，病里情怀最可怜。已是恹恹无气力，强抬纤手写云笺。
萧生雅意定何哉，何复留情任剸裁。但把一杯无事酒，幕中年少尽长才。
山情水思半轩间，试问来居有底闲。唯有才高方暇佚，无论岁月自能攀。
午风初指睡初醒，酒伴相寻到水亭。既醉不教乘月去，新蝉偏爱与君听。
绿叶葳蕤间紫茎，幽芳澹浥露华清。美人遥隔湘江外，解佩何当寄远情。
我爱梅花不忍摘，清香却解逐人来。风露肌肤随处好，不知人世有尘埃。
久不相逢喜合簪，相从未久又分襟。扁舟自逐便风去，却恨无情江水深。
南浦枝头花正明，北窗树底散群英。花开花落寻常事，肯信东风亦世情。
才逢生客便呼郎，仙女风情想未忘。莫笑思家轻出洞，家中自有旧糟糠。
狂奴肯顾安车聘，祗爱东阳七里滩。谁道世间人不识，客星光射紫微寒。
初秋为客暮秋归，一檐轻囊半是诗。试问客情何处恶，五更孤店酒醒时。
龙幄近瞻颜咫尺，玉音亲听语分明。不知何幸纡皇眷，无限依依犬马情。
绣岭峰高插晚空，雨馀烟雾淡朦胧。琼枝细叶知多少，最爱团栾竹一丛。
白发飘萧老病身，几因儿女泪沾巾。虚谈误世王夷甫，只有情钟语最真。
跰𫏨索敌病支离，安得神方饮上池。已把屠魁观爱欲，更将流电比荣衰。
芒鞋行杖是生涯，老鬓今年玩物华。为爱云居松桧好，不须更看牡丹花。
洞里仙春日更长，翠丛风剪紫霞芳。若为萧史通家客，情愿扛壶入醉乡。
我爱霜松托趣深，慇勤特表岁寒心。当年缟纻休相讶，遥寄新诗咏断金。
槐柳阴阴护帝城，春衫载酒爱流莺。自是愁人听作泪，不关能唱两般声。
露下石林秋气清，松风尽日带江声。闲来自爱无拘束，拄杖看山到处行。
良时已喜中秋近，胜会难逢此夜清。极口细谈先圣道，开颜共写故乡情。
相逢相别两经春，分袂情怀见子真。此后金吾门外过，念予还是困中人。
投老身同钓与渔，放怀宁较董梧锄。爱闲成懒心常适，习静须香意莫虚。
路过方岩未及游，肩舆回首兴难收。野桃带日遥相笑，笑我山情不自由。
金屋愔愔夜欲长，萤流鸳瓦月如霜。阶前玉树无情思，早送西风入洞房。
半年淹恤越溪滨，好爱如君只数人。解手莫令书信断，故园桑梓幸相邻。
不识君王宠爱偏，却将浓淡误争妍。监宫密密来相告，切莫多言在御前。
韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
莫恨秋风入女墙，恩情中道易凄凉。人间纵有春风乐，歌罢桃花亦断肠。
草阁春深愁未消，日长惟爱木兰桡。大江不尽东流水，暮逐飞花过小桥。
辛勤勿坠百年业，闲暇留情一卷书。要向儒科著声闻，先从讲学下工夫。
情知太乙已西游，筑馆焉能强挽留。此老平生让人者，佛来我去尚何求。
谈麈顿销夷檄变，思莼忽动故园心。南人引领惊相问，为爱甘棠一片阴。
绿鬓髫髫张倩娘，才华未嫁早凋伤。无情相及犹应哭，何况人非阮藉狂。
爱君标格碧峰清，为辍床头竹叶瓶。想得醉馀锋颖健，群鹅端欲博黄庭。
爱日烘檐暖似春，梅花描摸雪精神。清香未寄江南梦，偏恼幽闲独睡人。
冲风破雨正愁人，愁得心情没半分。风处吹来好消息，诸峰放散夜来云。
楷公不见十三年，何处高谈洞下禅。禅里相思无是处，不相思处有谁传。
驾出东南正好春，山中草木更精神。扬雄老去才情减，羞见新来献赋人。
腊月牂牁三十日，相思觅句上谯楼。遥知今夜柴炉会，说我无家更远游。
孩提无不爱其亲，不失其心即大人。从此劝君休外慕，悦亲端的在诚身。
溪水无情似有情，入山三日得同行。岭头更是分头处，惜别潺湲一夜声。
忠信于人最有情，平居非是鬼神轻。何须只在江湖上，患难切身然后行。
急雨斜风一夜狂，客衾愁枕五更长。问君个里情怀恶，不听鹃啼也断肠。
翠叶瑶花凉露飞，山林谁共爱芳菲。花时莫更纫为佩，满目秋风楚客稀。
更阑独坐断啼鸦，起凭阑杆望斗斜。好句忽成情思洽，梅花和月上窗纱。
风定莎晴寂不惊，水云流影日斜明。忘机正爱幽栖熟，莫放渔舟近岸行。
砚池香沁墨云乾，酒醒无情懒著冠。燕子归迟春初尽，落花吹雨小楼寒。
法花下有散郎亭，老树荒崖如有情。欢戚已随时事去，壁间只有古人名。
返魂无计续湘英，欲写蛾眉愁未成。却有钟情迈今古，累累青冢为君营。
世味著人浓似酒，交情向我薄于罗。古今混混东流水，听取踏歌蓝采和。
宝树林中避世情，琴囊长挂白云层。蒲团学得枯禅坐，合作东轩长老称。
每临秋水情偏淡，兴揽千山迹不孤。欲赠夫君难寄取，临风倍觉一言无。
偶来一浴浑无害，何事频游天宝年。爱浴不知心有垢，宫中犹赐洗儿钱。
落魄宗郎爱卧游，十年湖海梦魂愁。朝来一榻平津至，何事陈登百尺楼。
久重才华识俊英，偶从此地共茅亭。几时更对何乡榻，细写江东渭北情。
乐天当日最多情，泪滴青衫酒重倾。明月满船无处问，不闻商女琵琶声。
深夜游宫玉漏迟，侵晨莺啭上林时。无端蝶恋花心动，摇落东风第一枝。
庞公爱就鹿门居，孟子愁封北阙书。此地高人多隐德，青山应笑碧油车。
多多泻酒愁无况，久久吟诗淡有情。花作雪飞深一寸，月随云上恰三更。
初秋凉动暑全消，路入端溪径水遥。棣萼有怀情不尽，片云将月过西樵。
斜阳诗思绕寒汀，何处秋风欸乃声。水渺蒹葭情不极，锦溪桥下白烟生。
上林名字万年枝，高映宫墙侧映池。不是移根闲地种，岁寒情性有谁知。
清晓方舟送我行，知君不忘旧交情。宝安此去五千里，两地相思共月明。
只愁城向度岁时，红颜耐得几分离。销魂自是情男子，除却江郎总不知。
青钱买得主人情，白酒权浇远客程。野鸟檐茅同雾宿，邻鸡庭树又烟惊。
蝉鸣日正树阴浓，避暑行吟独杖筇。却爱野云无定处，水边容易耸奇峰。
金猊香冷酒微醒，银烛光残月正明。今夜情怀非别夜，有人低语唤卿卿。
借问江潮与海水，何似君情与妾心。相恨不如潮有信，相思始觉海非深。
莫说逃虚意未真，世情何处不风尘。十年亦有莲池在，谁解青云藉故人。
乐事迟回致岁丰，几多遗爱在湘中。须知楚水枫林下，不似初闻长乐钟。
阑干曲曲柳阴阴，路积残红半指深。却谢多情双燕子，飞来飞去说春心。
逢春总有看花情，时节心迷不可轻。但秪追游贪聚乐，几人顶戴愧三清。
不服丹砂不茹芝，老来四体未全衰。有人问我期颐法，一味胸中爱坦夷。
啄宿相依苇岸浔，幸离矰缴几秋深。可因恋稻频来往，须识随阳一片心。
南邻酒熟爱相招，蘸甲倾来绿满瓢。一醉不知三日事，任他童稚作渔樵。
迟回独立湘江头，湘江无情空自流。拟呼妃子弄云瑟，一泻胸中千斛愁。
琵琶起舞换新声，总是关山旧别情。撩乱边愁听不尽，高高秋月照长城。
瑶琴能挑文君意，玉笛安知虢国心。但是有情俱感动，惟村夫子不知音。
雨后西风散晚凉，一枝仙桂发天香。幽禽似爱黄金粟，飞向花边对夕阳。
不为寻芳出锦城，偶随吟杖绕山行。春风的是多情物，吹下红楼笑语声。
秋来憔悴不关情，客鬓霜华枉见轻。一夜东风对吹却，请看何处绿还生。
锦瑟银筝酒半酣，离情几许旧曾谙。却怜后夜相思处，三晋山高月正南。
停车欲去绕丛竹，偏爱新筠十数竿。莫遣儿童触琼粉，留待幽人回日看。
古人冷澹今人轻，定山栋宇是谁成。八十年来勤礼义，西江月色照君情。
告别匆匆剑气雄，骊歌遥放海门东。不知仙尉家何处，香火情生虑转蓬。
暑后花枝输了春，杂英小巧亦忺人。素馨解点粉描笔，金凤爱垂鸡下唇。
闻说朱栏照眼新，一溪清浅共谁分。可怜桥下无情水，不遣龟鱼识使君。
君到金台已暮秋，鹓鸾同集凤池头。不知野老含情处，日落秦淮独倚楼。
本来无物使人疑，却为参禅买得痴。闻道无情能说法，面墙终日妄寻思。
吏民奔走候星轺，山岳无情也动摇。不为苍生求利病，更将何事答清朝。
支遁西行欲买山，乘杯一去几时还。禅心不系湖云似，却恋晴峰缥缈间。
北窗暖焰满炉红，夜半涛翻古桧风。老死爱书心不厌，来生恐堕蠹鱼中。
劝驾南来雪满山，到吴先慰病中闲。而翁爱我时飞劄，更有清言在梦间。
三生一笑旧姻盟，石畔桃花月下笙。惆怅沧桑经几变，于今才了昔年情。
为爱桃花三树红，年年岁岁惹东风。如今去逐它人手，谁复尊前念老翁。
半月征衫困路尘，一樽芳酒谩情亲。心知不是陶彭泽，只恐黄花解笑人。
百年看似暂时间，头白求官亦未闲。独有龙门韦谏议，三徵不起恋青山。
刀笔常时箧笥盈，斋祠今喜骨毛清。与君此日俱无事，共爱寒阶滴雨声。
新堂犹揭旧堂名，坐记当年一怆情。万里虎头身许国，归来烟雨课春耕。
此心未歇最关情，那更猿声入夜频。从此飞来峰下寺，又添多少断肠人。
待伴未消窗外雪，宜人偏爱竹间风。斋居已自心如洗，况与寒宵此景同。
新竹地肥方怒长，幽花晚发自欣荣。飞来野蝶多情思，不逐蜻蜓点水轻。
无端舍钓学干名，不得溪山养性情。自省此身非达者，今朝羞拜四先生。
花老香微春始来，禁寒唯有雪相陪。无情谁为添愁怯，雨后风前亦可哀。
寒冰为骨玉为精，篱落横斜数点清。不见孤山浮动处，岭头折赠若为情。
羁情含蘖复含辛，泪眼看花只似尘。天遣春风领春色，不教分付与愁人。
形如槁木荣枯泯，心似虚舟去住忘。底事别情犹不奈，只因怀德慕贤王。
万国归随尽细侯，阿𡡉只解爱扬州。锦帆明日知何处，不得龙门洛水游。
舍人老作郧阳守，尚爱挥毫写竹枝。绝似舣舟湖水上，鹧鸪啼断雨来时。
万事无能只守愚，年来更与世情疏。等闲欲射韩公策，已负平生未见书。
孤山佳处著茅庐，饱看云烟自卷舒。莫向淮南恋戎幕，松关恐有绝交书。
绿杨阴下紫骝嘶，忍向江头送客归。满目离情秋色老，几行征雁向南飞。
东风满意绿周遭，乍著单衣脱敝袍。最爱晚凉新浴罢，坐看春笋过林高。
老觉无情恋物华，玉尘那复惜飞花。春风祇在襟怀里，试问蓝溪吏隐家。
曾谢人间轩冕荣，一瓢何足累高情。已知喧寂相忘久，弃掷元非为有声。
君在南京我北京，江云塞树总关情。别来几度相思夜，孤馆青镫听雨声。
频辞板屋从君子，自是秦风爱德音。我有西戎征战志，小戎日夕为君吟。
绮筵劳饯远行人，礼度雍容意更真。临别不堪情缱绻，晋阳宫外柳条新。
茅堂寄在石湖西，麦垄桑田咫尺迷。爱尔通家好倾倒，放舟频过越来溪。
海上凡鱼不识名，百千生命一杯羹。无端更号西施舌，重与儿曹起妄情。
一痕如掐夕天涯，望转青林出没时。不是山高爱藏月，月光犹嫩怯人窥。
农人辛苦绿苗齐，正爱梅天水满堤。知汝使车行意速，但令骢马著鄣泥。
高台木末揽晴霞，影带归鸦日欲斜。万斛春情向何处，扶筇先到耦耕家。
菡萏香中画舫轻，新红相照亦多情。似迎学士来归院，花烛前头朵朵明。
谁将儿女浪干情，春雨来时草又生。梦亦是真真亦梦，石泉槐火对清明。
郭外曾随竹马迎，春风何事动离情。不堪误得中山谤，归与沙鸥结旧盟。
凄凄寒菊委霜丛，下有微吟腐叶蛩。倚著栏干听不了，自来我辈最情钟。
港下归鞭问葛藤，名科山水总含情。朋游迎送秋江晚，古渡寒流月影清。
洛阳春色擅中州，檀晕鞓红总胜流。憔悴剑南人不管，问渠情味似侬不。
澹斋先生冰雪操，馆阁论交三纪馀。时节相过见诸子，爱渠清润比琼琚。
葵花爱日臣爱君，臣与葵花共此真。试问春来桃李树，纷纷同者是何人。
𫛸鴂鸣时春事空，菰蒲叶小未成丛。已拚江草无情绿，不奈山花恣意红。
濛濛春雨万峰深，别有清光寄夙心。收拾閒情付明月，寒炉拥被又成吟。
韩朋魂魄旧风流，结就花枝也并头。千载未消连理恨，尚留残蝶恋深秋。
邦人喜见我之官，叠足骈肩陇亩间。莫道使君来已暮，使君知是爱求闲。
雨声滴遍曲栏杆，灯灺香消梦未安。帐底金凫谁得似，无情偏暖有情寒。
罗衣初试薄寒生，豆蔻花开感别情。零落铅华君不见，画楼春雨燕双鸣。
铿然舍瑟春风里，弄月吟归得我情。千载真传谁会得，好将一唯振家声。
绿绮初调曲未残，幽情应叹赏音难。不嫌儿女声相昵，一鹤长鸣绕画阑。
腹内婴儿养已成，且居廛市暂娱情。无端措大刚饶舌，却入白云深处行。
几个白鸥真可爱，碧波荡漾即为家。春江正喜中流急，又□潮头过浅沙。
九峰几点小窗间，知尔遥临泖上山。同是爱山须尽兴，闲云且莫自飞还。
京洛风尘久客情，暂由归路眼中明。最怜杨柳青青色，徐策征骖唱渭城。
自倚诗情合得消，暮寒新火觉无聊。悬知受用无多在，试往新诗乞断瓢。
过血乖离惨极刑，人情天理岂其真。天心处置非无意，故把瑕疵累圣人。
行人初上峡西头，已有心随下峡舟。天下名山皆可爱，梦中慈母不来游。
六朝图画战争多，最是陈宫计数讹。若爱苍生似歌舞，隋皇自合耻干戈。
猿鹤何曾肯受羁，偶来亭畔立多时。物情未到忘机地，步步行行只自疑。
春霖催得锁烟浓，竹院莎斋径小通。谁爱落花风味处，莫愁门巷衬残红。
壮岁青云雁序分，白头归里更情亲。一门寿俊联双璧，海内于今见几人。
苦辞樽酒不同倾，流水浮萍复有情。今日江南望江北，绿阴如雨鹁鸠鸣。
孝薄无繇达至尊，陈情五上自声吞。纵然此日酬王事，已自今生负母恩。
偶随流水下人间，又睹归云忆旧山。最爱夜来投宿处，驿楼风定一镫闲。
渺渺黄河风雪生，云愁海思不堪行。阳春白雪非难和，公无渡河无限情。
万化流形陇畔新，耕莘宁复爱商臣。五羊皮好甘枯槁，不到翻然不作春。
云开日脚漏微明，无奈秋风掠面清。因作西邻闲纵步，不知乘兴有高情。
秋风采采傍疏篱，开遇重阳尚未迟。晚节有香谁爱惜，只应陶令是心知。
二月行尽初日晴，千枝万枝玉纵横。常年花谢今年发，始信春迟却有情。
龟凤猿鳌各定名，峰峰峭怪倚青冥。也知造物无情甚，凝结如何特肖形。
梅花本是一难兄，山谷当时错用情。毕竟渠家知己在，仙矾赢得浪驰声。
摩拊茕嫠达下情，领州作县总书生。清诗要自清心出，比自新安水更清。
鸡犬萧条少四邻，孤村风雨自荆榛。愁来爱读平原传，浊世翩翩一伟人。
青草池边梦未成，紫荆花下兴还清。一家兄弟如联璧，爱听西窗夜雨声。
钟鼓楼前宫样花，谁令流落到天涯。少年妄想今除尽，但爱清樽浸晚霞。
欲寒还暖雨还晴，极目秋郊景色明。应是此归天亦喜，故将风日作人情。
吴下张翰岂恋鱼，江东沈约尚闲居。祥麟瑞凤非凡物，会见来仪自玉除。
武昌城对汉阳城，城下长江漫漫平。二十年前曾过此，烟波一望不胜情。
薄宦驱人太不情，好怀谁是与山亲。胡为又作折腰去，三十六峰应笑人。
晋人相扇以清名，何事因泉始立清。清到饥寒妻子地，此清太不近人情。
亲朋樽俎日周旋，无限欢情到酒边。底许挤排作尊客，祇令抚己叹衰年。
内史清真江海情，每将高谊动朝廷。平生却被能书误，更为鹅群写道经。
云雨朝朝峡里兴，可能无复梦中情。巫娥若问谁为赋，敢乞君王道宋生。
古人所弃今人慕，不谓苏公亦世情。此话若教天上听，定须笑倒董双成。
情好虽亲音问疏，秋来眠食近何如。因风敢致平安问，谩折梅花当寄书。
常疑楚客餐秋菊，不信唐人醉牡丹。何处木犀香可爱，须君曾到玉台山。
江楼寒笛起春声，蜀客扁舟万里行。吹尽落梅还折柳，新春残腊正关情。
逸德狂情赖补苴，文君端合婿相如。白头曲里殷勤意，不愧先生谏猎书。
先人最爱佳山水，每对清流玩翠微。俯仰忽成今与昨，看山看水泪沾衣。
翘翘楚楚复茸茸，每向无人觅处通。野客不知莲炬美，晓行刚爱锦为容。
寒食原头杜宇声，谁家不起古今情。纸钱烧罢人归后，一树梨花冻月明。
刺史空闻说断肠，胸前雪妒鬓边霜。心情忍作秋云薄，一任飞花自主张。
天仙下寓人间世，爱欲都忘只爱山。更向冯仙问陈迹，烟萝深处勇跻攀。
韩子文章百世名，如何亦羡鸟光荣。雕笼绣幄香风暖，得似荒山野水情。
十诗说得梅能好，我欲和之无此情。一坞暗香浮涧水，君来犹觉句难成。
池州酒酽真如油，重碧秾甘泻不流。故人要我酒家去，野夫自爱千金裘。
露莎烟草满晴川，罢钓归来暂泊船。非是野情忘世事，闲愁不到白鸥边。
常忆章山吉士情，偶乘良便造君庭。挥毫还慰平生谊，济美堂前好弟兄。
平生为爱此香浓，仰面常迎落架风。每至春归有遗恨，典刑犹在酒杯中。
枝叶皆从一本生，源源本本是天伦。易经著义交相爱，相忍何如相爱亲。
午昼葵花泼眼明，绿阴深处辘轳声。燕泥吹落欺人睡，无赖薰风也世情。
芭谭相忆不胜情，竟彻皋比奉檄行。车服傥缘稽古力，便须飞札报诸生。
扶疾秋山百里来，桑榆细写别离怀。式微歌罢情如海，共喜新碑吉日开。
秋爱冷吟春爱醉，诗家眷属酒家仙。若教早被浮名系，可得闲游三十年。
重华南狩到炎荒，高会群神广乐张。岂独有情能率舞，至今峰石亦低昂。
已将形影老江南，不饮情怀稍自谙。安得道人挥玉麈，一宵清语响圜庵。
杜鹃血尽啼未歇，蝴蝶梦残心更狂。我自人间少情者，老来十倍惜年光。
平居懒与慢相亲，养拙藏愚春复春。已信此心安此命，世情奈值不容真。
溪水无情知有情，落滩告诉不堪听。前波到此方呜咽，后浪依前作许声。
一雨丝丝弄小春，物情何许旧还新。青枫忽换红装束，却笑松杉满面尘。
林间踏去宜沽酒，石上收来好煮茶。除却子猷当此景，高情偏忆戴逵家。
更事多来见物情，世间常恨太忙生。花开款款宁为晚，日出迟迟却是晴。
天地无情岁月磨，玉台寺里玉台歌。玉台不是函关地，颇怪朝来紫气多。
谁将物命作勤渠，黄雀头行万里馀。每为世情三太息，不知吾亦是苞苴。
入眼风光似世情，金裳玉质转分明。额黄十二谁分似，疑是仙人成智琼。
雨声可爱秋方见，睡味无穷老始知。半醉拥衾支倦枕，谁能三复放翁诗。
自拟重阳醉此楼，不堪诗酒作淹留。狂夫老去情逾放，笑折黄花插满头。
伊水分来不自由，无人解爱为谁流。家家抛向墙根底，唯我栽莲越小楼。
最爱诚斋语绝佳，莫将清苦入妍华。淡香秋晚谁能道，犹是安阳昼锦家。
霜晴随意到南庵，近有溪流远看山。小醉情怀听别鹤，数声清弄入幽闲。
能歌白雪公常事，不醉黄花我几曾。一绝便胜书一纸，情知高义过刘弘。
颜色馨香几个知，丛篁深处见横枝。孤标祇得诗人爱，花样而今不入时。
崎岖只惯识羁情，足下忙穿子更轻。近世宦途如纸薄，当知险处不须行。
客里情怀更晚秋，雁烟蛬雨五更头。从前谙尽江湖味，不省神州作么愁。
天气欲阴还欲晴，病多愁绝两关情。梅花已是飘零尽，底事春风恨未平。
百尺溪头缆竹船，溪云送别寺门前。平生最是多情处，只恐山僧似太颠。
曾家机上闻投杼，尹氏园中见掇蜂。但以恩情生隙罅，何人不解作江充。
乱后人间尽不平，秦川花木最伤情。无穷红艳红尘里，骤马分香散入营。
无田种秫似渊明，却说归耕似不情。食粥鲁公宜乞米，不妨千载有馀清。
题蕉拜石两无情，捋尽吟髭句不成。顾影忽然成自笑，为谁痴立为谁行。
十日南坡两日晴，晴时不放日华明。春光似妒闲人佔，端的春风饱世情。
天与清高孰我过，岁寒只合老岩阿。无端自学闲桃杏，只恐情多事亦多。
东望庭闱魂欲销，层层云栈上岧峣。江声山色情多少，相伴西来慰寂寥。
菊似灵均带楚愁，餐英人去思悠悠。西风篱落甘清苦，不爱春光只爱秋。
辇却民财积上京，民贫政自不关情。琼台要筑犹馀事，何况桥成夺玉名。
枝上离离金弹丸，宜随玉食荐金盘。从来物以远为贵，酷爱闽中荔子丹。
中秋有约竟须归，未到家时月已随。不合尽情看到晓，今宵杀漫雨垂垂。
地下宝光犹解见，眼前天象却茫然。君恩自古难贪恋，乃父反输少子贤。
乱离无酒何以活，最爱涓涓浅酌时。理到何须辨清浊，兴来谁解问醇醨。
露丛花发例皆迟，异品敷金不诡随。应节及时真可爱，登高且把泛瑶卮。
俯察人情仰宪天，素王心事策三篇。大夫不向江都死，换尽炎刘四百年。
大夫遗爱似春暄，襦裤方歌五载恩。内召忽归台省去，壶浆无路更攀辕。
别日情多会日稀，嫩凉昨夜入秋衣。除书远近须相报，好付霜前白雁归。
一茎芝草伴名禅，爱尔皈依择胜缘。此日发随烦恼去，衲头长裹苎溪烟。
多病惭归旧从班，却从京邸送君还。情知到日都无恙，乐在双亲一笑间。
秋风荏苒泛晴光，处处村村带夕阳。一段深情谁得似，故知辋口味应长。
世间只有情难说，今夜应无不醉人。若向洞庭山下过，暗知浇沥圣姑神。
十二阑干曲曲行，一般调笑各含情。不知今夜楼头月，却傍谁家分外明。
生爱梅花是性情，故园阻绝泪纵横。梦中惊见南枝曝，起绕山边水畔行。
不爱人间紫与绯，却思松下著山衣。春郊雨尽多新草，一路青青蹋雨归。
面面青山尽有情，回看如送复如迎。九峰更欲私相语，忍不婆娑藤下行。
诗本无形在窈冥，网罗天地运吟情。有时忽得惊人句，费尽心机做不成。
言归社雁已家乡，紫燕呢喃识旧梁。甚雨疾风寒食夜，旅人情绪一思量。
问学无功行莫修，过情声闻负朋游。回头难返西飞景，逐日徒增老去忧。
新𥬠盎盎泻琼晶，照我襟怀彻底清。多谢白衣相问劳，举杯无语不胜情。
池雨含烟暝不收，草根长见水交流。爱君古锦囊中句，解道今秋似去秋。
人愚学道谤神仙，岂达虚无物外缘。多是六情贪爱障，更兼朝暮不心坚。
闷无消遣只看诗，又见诗中话别离。添得情怀转萧索，如知伶俐不如痴。
丹诚一点誓忘生，不为当时识姓名。福善祸淫天道远，满担诗卷若为情。
阿母桃花方似锦，王孙草色正如烟。不须更向沧溟望，惆怅欢情恰一年。
死爱花枝不忍吹，醉来恣意折芳菲。鬓边插得梅花满，更撚南枝满把归。
一樽移对嵌泉头，三五忘情醉虎邱。浮世风波回首处，十分忙杂九分忧。
高下原从脚板分，江山富贵几般人。吾家子弟官情薄，欲把行藏寿老亲。
见说仙人此避秦，爱随流水一溪云。花开花落无寻处，彷佛吹箫月夜闻。
草堂有客何为者，应爱山川雪未消。床上一壶堪独酌，风流不减霸陵桥。
风情拟我杜樊川，惭愧秋娘拥两边。俗眼从渠浪开合，生来粘在十三弦。
为米徒劳束带难，当时彭泽便休官。高情曾赋归来句，尽入名园扁署看。
无赖春色太增情，枝枝叶叶向人倾。每愁风雨殊烦恼，却怪雨中花迥明。
休论马鬣卧牛形，后拥前堆要有情。自是主人心地好，老天分付不应轻。
山邮花木似平阳，愁杀多情骢马郎。还似升平池畔坐，低头向水自看妆。
春情又为别离牵，旧恨新愁总自怜。莫问归期何日是，安排肠断绿窗前。
怅想子山起一经，是谁帮济未成名。短檠初事人皆笑，宗伯先公独用情。
横足论交万乘轻，富春山水足平生。从教太史占星变，自是难忘故旧情。
此生不负会真楼，须占看花第一筹。只是眼前难暂割，也知非是薄情游。
玉梅清浅野梅疏，驿路尘空未得书。独坐穷庐情味恶，漫吟新句寄双鱼。
同年折桂复同官，同巷衡门指顾间。纵是薄情诗兴涩，可能无句到阳关。
刑宽毁玉回天怒，智料渝盟识虏情。延赏见跻终不愠，陶陶谁似柳宜城。
连宵待月屡登城，特地遮藏不肯明。过了佳辰方皎洁，嫦娥何事太无情。
作恶情怀是别离，老夫懒作送春诗。东君归去无踪迹，试问垂杨便可知。
女甥携抱远相从，骨肉情深反负公。南郑江头三尺冢，夕阳衰草万山中。
梁州一别几清明，常忆西郊信马行。桃李成尘总闲事，梨花杨柳最关情。
汝爱秦淮不忍唾，清波留取照妆妍。兰叶舟过桃叶渡，忆君乘月看灯船。
负矢前驱敌未擒，虎侯高揭意何深。文皇决拾精天下，偏爱良工辨木心。
月恋梅窗呈水墨，风依竹槛奏笙竽。金幡玉胜无从见，尚想云间唱步虚。
双毫五彩兔狸锋，珍与欧阳象管同。多谢寄来情意重，从今敢废墨池工。
庭萱入望雁行分，风木仍牵梦里魂。欲尽此情难亦易，夜灯时省白头言。
篆封官假一旬间，身领儒官未是闲。闲里尚多忙里债，爱人多少未游山。
绝响朝阳瑞世鸣，喧啾百鸟谩关情。却凭千古丝桐在，传得岐山一样声。
西风袅袅怅离情，千里关山月独明。若到游岩栖隐处，当年泉石与谁盟。
卢溪望望接宣风，景富犹能慰客穷。已爱熙熙村舍好，更欣漠漠稻田丰。
婉意柔情似海深，却将离索负光阴。村姝野媪无风致，也解团栾作藁砧。
童子为僧今白首，暗锄心地种闲情。时将旧衲添新线，披坐披行过一生。
红笺短写空深恨，锦句新翻欲断肠。风叶落残惊梦蝶，戍边回雁寄情郎。
病身长是恋家乡，短发那堪著六梁。只忆山庄松树下，鸟啼清昼午阴凉。
长揖未遑讲主宾，挽须顾笑有情亲。曾从卷里看诗句，已是掺祛识面人。
如此钟情古所稀，吁嗟好事到头非。汪汪两眼西风泪，独向阳台作雨飞。
最爱南城汲井园，春来蔬甲不胜繁。人家断处无鸡犬，迟日东风似古原。
计吏从容下建章，紫衣春染御炉香。乘风若渡巴陵水，莫为江鱼恋武昌。
每爱孤山静思凝，岁寒不脱柏青青。暗中参得横斜趣，不费陶潜影答形。
昔游曾共朱栏语，十换星霜始再来。料得当时楼下水，有情应解作潮回。
情痴自信定非痴，思重真拚命一丝。想煞昨宵灯暗后，满身香雾近人时。
宝月香云万烛红，玉容当面出帘栊。仙人也爱人间乐，只是人间无路通。
未信花飞能减春，花飞只恼有情人。也知造物贾馀巧，要作醉眠红锦裀。
入秋情思可曾忺，深琐朱扉怯捲帘。书几无人尘不扫，一钩蛛网挂牙签。
世情洗尽直如弦，耽酒工诗妙悟禅。莫道曹丘空四壁，满囊珠玉总娟娟。
十二楼中吹笛声，梅花落尽不胜情。夜深忘却公车诏，笑指灯前暗结盟。
朱轓何事独来频，不为溪山只为民。最爱年年禾稻熟，时丰自有壤歌人。
山人爱泉泉出山，泠泠声在白云间。有情无情不须问，泉与山人心共闲。
新竹猗猗叶乍齐，多情灵鹊恋双栖。人间有喜常先报，不学城乌空夜啼。
春到都城曾未知，楸花时见万年枝。多情赖有王公子，解剪金槃寄所思。
小苑风酣雨露香，红情绿意为春忙。五云独绕琼花梦，三十六宫清漏长。
连昌能隔几牛鸣，不见令人鄙吝生。乘兴时思一相访，剧谈豪饮见真情。
日日看山退食迟，满庭芳草客来稀。宦游久有思乡念，只恋清闲尚未归。
浪游生死岂男儿，教外真传别有师。富贵神仙君两得，尚牵缰锁恋狂痴。
常爱人间此会稀，话长终夕重开扉。孤山猿鸟西湖上，懒对寒灯咏式微。
碧落黄泉两未知，他生宁有晤言期。情深欲化山头石，劫尽还愁石烂时。
禁苑残莺三四声，景迟风慢暮春情。日西无事墙阴下，闲蹋宫花独自行。
暖烟晴霭月明微，一种生香只自知。春动飞行有情性，为渠花下立移时。
爱渠风伯送行舟，莫作齐山一日留。直向峡江千里去，搀天绝壁快吟眸。
辕门遗爱满幽燕，不见胡尘十六年。谁把旌麾移岭表，黄童白叟哭天边。
绵霜历雪忿开迟，风笛无情抵死吹。鼎实未成心尚苦，不甘桃李傍疏篱。
桂林西望隔长沙，独秀峰前是子家。老我旧游情眷眷，每思岩洞晓栖霞。
一寒驱去还干禄，万虑纷然祇爱山。阅世恍如清梦觉，求田聊计白头闲。
头白惜春情更深，花间独醉竞分阴。泉声醒耳自可乐，不用歌抛满袖金。
山瘦更培秋后桂，溪澄闲数晚来鱼。台前过雁盈千百，泉石无情不寄书。
女子有家难恋汝，外甥似舅岂忘渠。春风万里空相忆，但愿平安数寄书。
仲尼天纵自诚明，造化功夫发得成。见比当初归鲁事，尧夫才业若为情。
冰弦初断泪痕新，玉轸潜窥别院春。莫怪茂陵怜异色，文君元是薄情人。
荔带荷裳小箨冠，玉楼时耸两峰寒。白沙瘦竹移情在，一曲将归石上弹。
爱此飘飖六出公，轻琼冷絮舞长空。当时正逐秦丞相，腾踯川原喜北风。
蜀栈凌云不见行，剑门烟树最关情。君家正在鱼凫国，出尽平川是锦城。
三日挥毫迥出群，贰师西伐有奇勋。便从蟾窟升金掌，休恋江东赋暮云。
食新味美欣秋稔，求旧情深见岁寒。若共朱门论德义，万钟争及一瓢箪。
箫管红妆拥下船，风流犹记十年前。老来骨硬无人爱，一箬孤篷看雪眠。
西施自爱浣春纱，误入吴宫醉月华。艳色不缘金屋贵，五湖烟树是侬家。
萧条今尚有谁来，老尽荒庭一树梅。多谢高情肯相过，冲寒自起扫苍苔。
燕子飞来近画檐，暮春时节雨纤纤。杏花落尽无情绪，何处人家有酒帘。
叶叶风生凤羽轻，冰霜不改岁寒情。凭君试向轩中看，比并梅花若个清。
浪占虚名不切身，机云世故解磨人。情知老态难遮掩，匣了菱花懒拂尘。
每评吾郡佳山水，当以水西为最奇。径向水西非具眼，不眠偶爱不渠知。
数日离君一井蛙，晓来兀坐诵南华。多君劳我瓜时意，柰我无心恋及瓜。
春色关心万种情，酒杯聊寞可怜生。折花比对佳人面，把臂相同觉命轻。
绿玉纤扶水玉腴，华风披拂度华裾。却从坏色衣中赋，不把高情托子虚。
万里来攀太华峰，仙人咫尺见无从。情同玉井深千仞，望去莲花翠万重。
花半睡时分蝶梦，柳三眠处足莺声。谁知花柳无情物，添个蝶莺便有情。
装景松篁浑可喜，忘机鸥鹭不相猜。南窗情话有时尽，唤取青州从事来。
危栏低接水边扉，暗伫婵娟笑语微。也识爱他歌伎过，竞推红袖卷帘衣。
辕门客散觉身轻，长夜乌啼恨未平。惟有贤甥两垂泪，何人不起渭阳情。
亲为父子须还爱，分属君臣合用钦。细算天心无负我，我生犹有负天心。
金桃两饤照银杯，一是栽来一买来。香味比尝无两样，人情毕竟爱亲栽。
谁家园里一声莺，啼向春风似有情。惊起少年游冶兴，插花沽酒醉清明。
江山摇落见霜葩，枕畔香风到细丫。不是先生爱孤寂，人间回首已无花。
南风屋角响萧萧，白日帘垂坐寂寥。爱此宫商有真意，与君倾耳尽今朝。
八年趁得梅花发，忽到窗前把一杯。岁晚心情吾醉矣，人应问我数能来。
樊川别业辋川庄，摩诘才情小杜狂。闻说当年多胜事，却怜官职苦相妨。
晓来玉露浥香腮，雪态云裳妙剪裁。不比世情随冷暖，此花端为老人开。
去岁中秋政病馀，爱它月色强支吾。今年老矣差无病，后夜中秋有月无。
负雪披霜不得依，梅寒恨不出幽诗。身梁根治荒江介，情调犹输第一辞。
何事桃源路忽迷，惟留云雨怨空闺。仙郎共许多情调，莫遣重歌浊水泥。
每爱横枝醉里看，满林风雪浩漫漫。数声残笛知何处，吹落空江片月寒。
根株无赖却因谁，薄命生来怯兔丝。情知孔雀分飞后，冢上孤鸾自一枝。
小桥东郭先生履，曲径西湖处士家。向暖早看花似雪，冒寒更爱雪如花。
渐看绿叶秋来密，最爱轻花露未晞。何日增枝充素里，为渠临酒脱金衣。
无情孤月照菱花，照见芳心飞似霞。愿嫁来生荀奉倩，焚香礼佛奉莲华。
春草秋风老此身，一瓢长醉任家贫。醒来还爱浮萍草，漂寄官河不属人。
法华寺上散郎亭，老树苍崖如有情。欢戚已随时事去，代间秪有古人名。
一株繁艳倚风斜，转眼飘零满地霞。春限无情愁断送，可怜开落几多花。
岐路尘埃满发丝，坐怜沙柳绿参差。停舟奉笔延佳兴，不道林郎亦爱诗。
中岁山林颇有情，柳条花萼弄春晴。目长无事江门外，独立斜阳看水生。
中年才出上皇宫，偏得君王宠幸隆。东内有时朝太后，情知不是旧家风。
春晚杨花撩乱开，推窗情味兴裴徊。风生但觉堂堂去，日照还看款款来。
凡庸弱质感天仙，欢合交情仅一年。十载为期专在念，莫忘历历枕前言。
是处青山好结庐，杜陵每爱野人居。白云不作苍生雨，长向林中伴读书。
未及归来且胜游，忽闻庭木已经秋。罗源三十年遗爱，今作还山一日愁。
游人只道花时好，老子心偏爱晚春。万紫千红都谢了，绿阴时见采桑人。
生憎煮豆歌声苦，谁信分荆骨肉离。不似君家贤伯仲，百年友爱几人知。
乱离时节别离轻，别酒应须满满倾。才喜相逢又相送，有情争得似无情。
久病文园寝不安，床头频展寄诗看。深情宛转劳相慰，香墨淋漓故未乾。
生绡一幅写烟萝，燕尾蜂腰曲折多。最爱小桥杨柳外，可能容我著渔蓑。
文章得失寸心知，千古朱弦属子期。爱杀溪南辛老子，相从何止十年迟。
萧萧窗底多情竹，别后儿孙长若干。寄语家僮好看护，莫嫌日日报平安。
何处竹枝歌一声，片帆渺渺度空明。溪桥曲岸人孤立，芳草闲云万种情。
文章抛尽爱功名，三十无成白发生。辜负壮心羞欲死，劳君贵买断肠声。
抚卷令人重陆郎，思亲情共海波长。知君不是徒思者，手葺芸编几架香。
人为多情乃送君，余虽不送情更深。破窗半夜风霜冷，危坐灯前为子吟。
我爱师开方便门，闻人有疾足先奔。何须端坐禅床上，始是如来不动尊。
行杯酌罢歌声歇，不觉前汀月又生。自是离人魂易断，落花芳草本无情。
悬知草木太钟情，秋晚花梢照眼明。我已无心齐槁木，莫将妖态见春荣。
磐陀石上共安居，水远山高一事无。唯有多情峰顶月，夜深移影到阶除。
颇爱烧香是鼻尘，不应缘嗅又劳人。方床石鼎过清昼，一缕山灵伴老身。
终宵疏雨滴心头，点点离情点点秋。怪道旧衣思旧日，且将新线结新愁。
南海庙前花草新，波罗垂实雨频频。遐荒只爱求奇气，两两来看种树人。
心是身王身是宫，君今居在我宫中。是君家舍君须爱，何事论恩自说功。
泉嵌侧畔一川明，水石萦回更有情。闻说近来疏葺好，想应仍是旧溪声。
过情君勿许迁除，屈指吾年六十馀。晚景固犹多暇日，全工仅可了残书。
绿阴青子渐能佳，杨柳深藏三四鸦。春有馀情无处著，林边野草亦开花。
岭云梅树霭参差，千里香留叱拨迟。老去离情消不尽，识君方恨别君时。
少年意思懒能酬，爱好心情一向休。若到旧家游冶处，只应满眼是春愁。
阁上弹琴江上听，松风江月若为情。酒阑重向溪桥坐，怪鸟惊啼虎欲行。
异色殊形不可名，飞来飞去亦多情。只应知我归期近，故傍书帷送好声。
玉杵擎将蜀道行，不辞辛苦为云英。当年只觉成都近，未称琼浆一饮情。
冷艳幽香不可名，老年春去独关情。林深雾暗何由见，赖有薰风为证明。
已孤万古中秋月，为约黄花九日杯。但得交情常旧雨，不辞尊酒理新醅。
经过离亭知几度，从前端的一千场。只疑折尽无情柳，不意东风吹又长。
空里情知不著花，逢场将病当生涯。蒲团软暖无时节，夜听蚊雷晓听鸦。
三月微霜九畹寒，断香残粉思漫漫。多情公子今何处，白首空歌澧有兰。
层岩重倚尚斜阳，山下风烟一漫苍。恨煞爱山王老子，不来同宿赞公房。
鸟啄灵雏恋落晖，村情山趣顿忘机。丹成道士过门数，叶尽寒猿下岭稀。
落尽棠梨水拍堤，凄凄芳草望中迷。无情最是枝头鸟，不管人愁只顾啼。
谁使衰年冒冷行，几般辛劳几般情。重重楼阁深深闭，家隔东南四座城。
绨袍恋恋故人情，寒谷潇潇春意生。寂寞穷儒应易足，床头鼻息便雷鸣。
梦中棐几得常凭，更有南窗可寄情。便是人间好消息，别无胜解可讥评。
近来消息愈堪猜，飞鸟无情不肯回。惟有清淮慰人意，春流日日自东来。
秘诀谁传妙若神，能将题品遍朝绅。因言祸福兼忠孝，吾爱君平善诲人。
修禊归来却踏青，临流谋野两关情。不如省事游春女，挑菜渚边看水生。
市迹才通便不清，深藏塞外不知名。中原无限佳山水，杂沓人来亦世情。
含机绿锦翻新叶，满匣青铜莹古花。最爱晚来鸥与鹭，宿烟翘雨便为家。
便便坦腹自深情，况复多才世泽清。试问冶长当日意，也须无语对秋灯。
文字波中去不还，物情初与是非闲。时名竟是无端事，羞对灵山道爱山。
应现宰官人不识，栖心祖域道情腴。不怜金印大如斗，自贵衣中无价珠。
小小柴门傍竹开，幽深不惯有人来。颇嫌老鹤无情思，啄损庭前一径苔。
家家有分闲桃李，岁岁相亲旧燕莺。老子今年风味恶，稻针麻甲尚关情。
紫微合底送君回，第二厅帘下不开。莫恋汉南风景好，岘山花尽早归来。
咏诗较奕弄朱弦，乔婧多才雅可怜。蝉锦尚存亲手迹，幽情留恨步非烟。
执法由来映列星，远持玉节镇边城。尽看霖雨回枯槁，不负仁皇付托情。
荒村古寺无人到，独爱轩窗水次开。池上风光看不尽，莲香才过桂香来。
珍珠密字写新愁，应怪萧郎爱远游。那识春风杨柳陌，行人亦悔觅封侯。
雨罢风回花柳晴，忽然数点打窗声。游蜂误入船窗里，飞去飞来总是情。
梦里看花锦绣城，浅深桃杏五霞明。觉来忍听催花雨，可是春风太有情。
酴醾卧雨有馀态，芍药倚风无限情。正是江南花欲尽，淡云来往日微明。
行到深深一翠微，人多畏虎闭山扉。我今最爱兹山住，虎迹多时人迹稀。
秋再中时月倍明，倚阑东望不胜情。奉亲堂上诸孙子，歌舞还应到几更。
家家户户擎拳拜，一邑三乡无枉情。百里襟怀秋水净，风生波浪月生明。
紫阳仙伯昔曾来，陈迹何人恋碧苔。为爱同安毛令尹，恩勤祠宇奉尊罍。
沴气无情苦降灾，饥民往往背如鲐。微躯不惜填沟壑，还我生前布施来。
纸影依微墨色明，颠翁气骨尚峥嵘。家家门户春风到，此草从来不世情。
不须乐府说无愁，不用尊前著杜秋。已把宦情同嚼蜡，更将世事等藏钩。
自是风流爱鉴湖，木兰舟上倒金壶。鲈鱼莼菜恋乡国，马湩蒲萄忆帝都。
空山落叶响流泉，窈窕崎岖一径边。借问桃花今在否，秦人元不爱山川。
花气薰人欲破禅，心情其实过中年。春来诗思何所似，八节滩头上水船。
石门幽鸟语关关，仙子游踪不可攀。总为伤情无尽处，年年合浦叶飞还。
人问吾何爱一牛，范仙真笔倍风流。绳牵虽未如自放，犹胜更著金笼头。
十五盈盈学解愁，珠帘不卷倚箜篌。多情明月无情水，夜夜青溪映酒楼。
疏篁写影上屏纱，态韵萧森类画家。尤爱空明红间碧，更将镜子照瓶花。
尘事年来亦屡更，此身与世澹无情。弊裘羸马嘉阳道，只有云山管送迎。
桂林一水牵罗带，阳朔千峰削玉簪。君爱玲珑多洞穴，山山应作读书龛。
浩浩天潢水一沦，漱流吾爱洗心人。濯缨堪笑歌童子，不道沧浪怕涴尘。
云依草屋青山里，水绕孤村绿树边。我爱此中风物好，几人投笏作神仙。
月隐前峰雾不开，杉林十里路萦回。多情楠木塘边水，相送行人出岭来。
庭帏日听乌鹊喜，里社相思鸡凫肥。独身浪走一万里，忽忽平生心事违。
壁峭江深云物明，沙村秋气转初清。出门散着双蓬鬓，醉舞酣歌太放情。
不教周昉画丹青，却把风流付蚤莺。锦水滔滔流不尽，断肠诗句可怜情。
细水收晴露浅沙，叶新枝上绿交加。春风误得刘郎老，犹有心情数落花。
爱君谈笑俱清绝，昨日相逢是几回。春色不将尘事恼，杏花移得上窗来。
潘郎本自爱桃花，种向河阳几万家。世有长官如孟子，还除花地付桑麻。
投老西游志不成，死生贫贱见交情。江头昨夜潮声怒，却为先生气不平。
禄位升天元有命，情怀化俗却无医。道不易行休恕已，仁非可让更由谁。
为爱周园好竹枝，莫因风雨恨低垂。岁寒但保冰霜操，会有凌霄拂汉时。
隐居何事可谋生，尧舜难周畎亩情。若得一犁膏雨足，石田茅屋起歌声。
山村梅开处处香，醉插乌巾舞道傍。饮酒得仙陶令达，爱花欲死杜陵狂。
腰肢可爱红娘子，面目无情黑老婆。世上但知怜少艾，双双飞舞奈渠何。
武昌前度别吴郎，又见张郎出武昌。谈笑才情宛相似，不烦抵掌悟庄王。
也须插柳记巡年，东巡西民望眼穿。丹心自照清江水，却笑山阴爱一钱。
翠屏四面敞阑干，谢老诗情不说官。魂冷青山呼欲醒，吟声渗在石泉间。
当日濂翁此读书，自编小说爱芙蕖。方池静植香清远，便拟蓬莱小石渠。
阅破浮生九十年，从来三乐得天全。情知不是尘中客，兀坐横琴答圣贤。
映山映水两三丛，移上山亭爱杀侬。千古冷香吹不断，长官头上帽檐风。
可爱山花百日红，南风开得到西风。一般颜色差长久，移取栽培后圃中。
寿骨劲如霜后雪，诗脾写出月中梅。如今不爱好官职，得及翁年也乐哉。
君自东瓯处士名，五言谁更问长城。青枫白雁江霜色，何限蒲帆送客情。
世态人情但见时，未尝仔细不寻思。伤心吾道难开口，何处青山约后期。
圣贤警示意非轻，要为斯人正性情。三复服膺增悚惧，昏愚只恐是虚生。
见说伤情为见春，想封蝉锦绿蛾颦。叩头为报烟卿道，第一风流最损人。
五条弦出万端情，撚拨间关漫态生。唯羡风流田太守，小金铃子耳边鸣。
莫恨艰危日日多，时情其奈幸门何。貔貅睡稳蛟龙渴，犹把烧残朽铁磨。
扰扰凡情逐水流，世间多喜复多忧。一回行到冯公院，便欲令人百事休。
透过重关得自由，相期佛祖雪冤雠。西湖风景无留恋，南岳庐山拄杖头。
水云踪迹自闲游，夏谷阴寒冷胜秋。猿鸟性情犹恋旧，翻身却去海边州。
东溪飞瀑转如瑰，石激泉声响万山。却爱野花闲白昼，愿随流水住山间。
达士岂嫌祠灶请，虞人安可以旌招。由来不恋五斗粟，自是叩门胜折腰。
鱼鸟相忘不世情，浮生于我一丝轻。夜凉月色光如水，莫遣微云滓太清。
闲倚阑干看柳条，可怜浑似董娇娆。东风何处吹桃李，空费心情学舞腰。
龟蒙启土世传荣，犹倚耆英作政卿。及见伯禽亲拜后，方知遗爱在元成。
雪气侵人卧欲僵，苦劳明府到藜床。主宾问答皆情语，何用闲名入荐章。
西园亦自有东篱，传语风光次第吹。为爱霜华秋际满，漫赊春色雨中移。
满眼西风忆故庐，亲朋音问久相疏。年年江上无情雁，只带秋来不带书。
平生嗜酒颠狂甚，不许诸公占丈夫。唯爱刘君一片胆，近来还敢似人无。
船子禅师意未平，万波要喻境中情。鱼寒不食清池钓，何处归舟有月明。
梅残万点路傍雪，桃露一班梢上红。惆怅六鳌山已去，了无情绪答春风。
畸情灰灺妙龄怀，佳月澄虚适与偕。隐几嘘天嗒然趣，参同九锁启仙阶。
色界香尘付八还，正观不起况邪观。花前犹有诗情在，还作凌波步月看。
两得徐州不自由，中原应不恋炎刘。孙曹袁吕非蟊贼，五采龙文在益州。
长恨阳和也世情，把香和艳与红英。家家只是栽桃李，独自无根到处生。
记得临风玉树前，听诗长爱思飘然。肯来重结鸥盟否，新有湖亭八九椽。
廉耻风移士节隳，壸仪犹足正民彝。世情无限伤心地，惆怅琵琶掩面时。
岂意为花属后庭，荒迷亡国自兹生。至今犹恨隔江唱，可惜当时枉用情。
花落春禽啼晚枝，有时香蒂点人衣。多情尽不如蝴蝶，欲起遗红贴地飞。
广文胸次莹无尘，明月知音自主宾。更约飞廉作三益，秖防云物忌情亲。
江边钓雪翁荷笠，道上行人马度桥。说与儿童须爱惜，莫贪琼屑撼长条。
青阳门下旧诸生，长忆春风服既成。我尚为童君已冠，如今白发见交情。
停车惘惘不胜情，斟酌前岐旧路程。古道至今成鉴辙，那堪重过辨州城。
少爱新书楮墨香，不辞书价借钱偿。坐来精舍还怀旧，海鹤诗中万卷堂。
三年侍疾不辞勤，药碗炉熏仗阿云。诀别赠言唯自爱，开箱留赐一拖裙。
日印花枝欲满窗，旋磨鸾镜试新妆。恩情只似春宵短，眉黛空如柳叶长。
泉本无贪人自清，何须一酌始忘情。回车胜母君知否，见说曾参亦好名。
竹叶梅花一色春，盈盈翠袖掩丹唇。休言画史无情思，却胜宫中剪彩人。
我诗每觉就匆匆，君句由来咏叹中。爱我更能怜我友，谁云南北马牛风。
天宝年间好太平，华清小殿称人情。如何玉笛才拈起，便作风吹别调声。
临别区区记得曾，雨窗细语夜挑灯。风雷信是无情物，吹向南天一柱崩。
深岩穷谷自涓涓，惭愧诗情却泫然。政使家贫无曲米，犹堪烹作惠山泉。
玉辇看梅爱淡香，宫中皆学寿阳妆。冰肌玉骨亭亭远，何用双蛾若许长。
绿树啼鹃春又归，雨晴山径溅香泥。杨花不似离情薄，犹趁东风逐马蹄。
新篁高过粉墙西，野水通池欲满溪。坐久不知香穗烬，隔窗幽鸟尽情啼。
秦中驩喜迎吾祖，知道官家不用兵。今日曾孙何所负，华山芋蓣自多情。
绿水波浮雪羽光，只今便住白云乡。争前故眼如相恋，莫是空高少稻梁。
翠柳和烟笼碧沼，红芳如火照诸邻。主公欲去宁无恋，倚翠隈红属后人。
嫁得萧郎不恋家，几年流落在天涯。满怀多少伤春事，嫌杀门前叫卖花。
清如野鹤有仙骨，闲似片云无俗情。试问老人那得病，定应金粟是前生。
绕堤杨柳轻风里，隔水楼台细雨中。酒放半醺重九后，此时情味更无穷。
山深风露易凄清，树老于人若有情。万里好秋寻不见，一花香处便分明。
玉原墟墓草青青，不尽南陔万古情。听取慈乌中夜起，一声声是断肠声。
日影曈昽霁晓雰，几声幽鸟隔窗闻。谢安盍为苍生起，休恋青山卧白云。
三诏南来不可招，汉家宫殿隔云霄。白鸥自爱烟波暖，寂寂空江送暮潮。
香国扬州锦阵豪，诗情偏向峭寒高。都官吟后输声价，倾盖白头只水曹。
君言游宦向华京，不得临歧一送行。行行惟有杨花路，飞去飞来是妾情。
舟中月色晓尤在，江上客情秋更多。昔去今来尘扰扰，几时清为季鹰过。
琵琶起舞换新声，总是关山旧客情。撩乱边愁弹不尽，高高秋月照长城。
千褶帷裳八角巾，高情慈相不知春。红桃子熟红如火，掷向人间与世人。
飙云掣电绝商量，赤焰奇姿夜有光。共爱青丝挽垂柳，莫教容易献昭王。
纷纷年少论交情，谁似君家两弟兄。心事乍同今夜月，别离难得向人明。
聚首枌榆星一围，多情皓月尚赓辉。玄言乱坠珠仍缀，玉斝飞来花入帏。
大峪云深紫气明，翠华亲为筑陵行。雀蛇龙虎千年壮，桧柏松楸百代情。
谁家玉笛暗飞声，总是乡关离别情。妾梦不离江上水，夜来还到洛阳城。
阿婆辛苦住西邻，岂爱无家更愿贫。秋月春风担阁了，白头始嫁不羞人。
何处便宜养性情，禅床更著玉纵横。应是高人幽隐地，开轩远月迥双明。
游人抵死爱春韶，风暖花香酒未消。须向先贤堂上去，画船无数泊长桥。
康衢声响罢陶陶，饥饿相寻到我曹。美酝二升殊可恋，野人何事笑东皋。
芦叶传声拍拍鸣，画图传拍态如生。琰从三姓邕从卓，自是人间父子情。
眼里衡湘一个无，文情吞汉武吞胡。锦衣跃马吾何泣，十载穷交在两都。
琴酒曾将风月须，谢公名迹满江湖。不知贵拥旌旗后，犹暇怜诗爱酒无。
弊居橘亦自南移，爱护栽培费岁时。前此实成酸苦甚，应由与德不相宜。
五月沙山铁骑罗，将军无那太平何。帐前养得堂人鹿，祇爱行营芳草多。
竹院闲来春正迟，箨龙犹自有孙枝。野夫岂识寻芳意，为爱光风面面吹。
津柳江风白浪平，棹移高馆古今情。扁舟一去鸱夷子，应笑分符计日程。
日将公事湖中了，醉入重城列炬明。自古大藩财赋地，古人偏得赋闲情。
使君非是爱山闲，道在盈虚消息间。不见白云无一事，等闲为雨却归山。
隆中高卧匪无情，鼎峙规模岂素心。自是将军三顾晚，坐看世变转移深。
湛湛平湖浸月明，渔歌声断晓风清。坏衣蒙顶跏趺坐，不称诗情称道情。
会时曾忆梅笼雪，别后常怀月照沙。到底多情是芳草，长随离恨遍天涯。
芳情惯向歌前结，郁抱偏从醉后开。何事酒乾衔不放，杯香暗送口脂来。
舟在琵琶旧日亭，玉箫更弄月微明。湓江故事新歌曲，便是香山此夜情。
游鱼惊饵总沉渊，一任携竿晚立船。今世有钱人总爱，渔翁岂独不贪钱。
鄞山鄞水亦佳游，何事君归不少留。无限别情销不尽，寒风马首正飕飕。
蜀道循山多险巇，行人独此策征羁。人情多为虚名怯，鹤唳风声走老氐。
半黄半绿柳满城，欲开未开梅有情。放翁一病又百日，回视新春如隔生。
𫘤女痴儿总爱梅，道人衲子亦争栽。何如雪后琼瑶迹，印记诗人独自来。
雨意云情满画楼，蹒跚勃窣少年游。亦知今夕娟娟影，不向尊前照白头。
送尽残春始到家，主人爱客不须嗟。红泥煮酒尝青杏，犹向临流藉落花。
白发门前送汝行，堪伤十载倚闾情。寒潭有月亲须悟，正好归来唤到明。
成破须臾知世相，雨云翻覆见交情。何时一叶春湖阔，塞管横风夜月清。
水色山光明栋宇，溧阳独有故侯祠。犹闻邑里怀遗爱，况是云仍切孝思。
曾见春笺小韵清，曲中传道最多情。西江大有多情客，不得江东一步行。
读书不觉已春深，一寸光阴一寸金。不是道人来引笑，周情孔思正追寻。
雨滴残更不忍听，欲寻归梦梦难成。西风起处雁声急，多少悲秋行客情。
眼多本自令渠爱，口少元来每被侵。无事风声彻他耳，教人气满自填心。
大梁客舍虽无事，博塞欢娱未称情。不若夷门搔首坐，倘逢黄发识侯嬴。
阶前已见三分落，枝上都无十日繁。谁伴多情王副使，吟诗倾酒与招魂。
最爱孤根瘦出石，似闻疏叶冷吟风。千纛万夫敌不得，先生应擅此君功。
邻翁能爱东方白，喜忆通宵海底明。祝融夜见浮金晕，玉色祥云捧日精。
阊门祖道如干舫，谁似君侯一片情。此去吴江枫落候，好题红叶到留京。
投笔还将注豹韬，报恩宁复恋旌旄。五陵旧职来相讯，指点秋空太白高。
爱君紫阁峰前好，新作书堂药灶成。见欲移居相近住，有田多与种黄精。
燕子无情语亦稀，春风池沼自涟漪。当年胜事归何许，苔没龟趺有旧碑。
茗碗不能驱睡魔，漫携诗册向庭柯。世人祇爱高官职，孰与公家兄弟过。
少年万里度关河，老遇秋风感慨多。草圣诗情元未减，若无明镜奈君何。
一枝残雪照山城，春意原非复后生。羞把红颜媚儿女，梅兄知我岁寒情。
河带疏星淡不流，露华蛩响逼新秋。柝声才罢砧声起，总是忘情也自愁。
手思尚右一心悬，鬓已成灰百念捐。岂为侬琼兄弟少，此情虽过是天然。
淡墨含情手自栽，水仙花畔古梅开。纸窗明月西楼下，想见当年薛夜来。
为爱黄云到晚晴，一樽高兴寄危亭。风荷捲水高低绿，烟树连山远近青。
夜半扁舟梦不成，细将心绪绎平生。人伦有道何能尽，展转无端感慨情。
平生情趣羡渔师，此日烟江惬所思。肥鳜香粳小艛艓，断肠滋味阻风时。
灯边调笑酒边嗔，寒透罗衫十月春。爱问插花时势样，阔眉松髻似何人。
陈颠俞散旧朋游，樽酒相逢定少留。衰病故情犹有在，春风一夜梦扬州。
帝遣山人远入戎，半年情绪客程中。陇头流水今朝别，人自西行水自东。
口语甘时心犹异，中边甜处味方宜。诗情合荐东坡老，惭愧当年蜜荔枝。
此去离亭半夕阳，乌啼旧阕夜荒茫。滔滔江水无情极，明月秦淮水一方。
闲居潍上爱高眠，日晏行庖未起烟。不用吏民忧我乏，囊中犹有卖文钱。
梦入天门看春榜，榜中不记状元名。世间此梦真何梦，说到梁生似有情。
每爱多才赋洛神，凌波曾见袜生尘。谁知更有梅兄在，消得思王一写真。
笼丛旧爱溪边树，路转清风尽日阴。窗下不生分别相，石盆秋水养蕉林。
宝阁崔嵬接汉开，朝岚夕霭更奇哉。惜乎未畅跻攀乐，为爱龙湫当再来。
渺渺江南道路长，故乡回首勿情伤。梅花自是江南物，但看梅花即故乡。
红肩红胁不为奇，连连赢得也防虞。今铃落了终难复，无情去斗却成灰。
冰弦轰列倚歌轻，弦外无声却有声。我自忘情聊过耳，几人闻此发狂醒。
老来情绪惜春华，常在阴阴雨脚斜。𫛸鴂声中三月暮，园林何处觅残花。
半载幽居太寂寥，春风送暖此良宵。深情不必旁留恋，好布罗帷笼阿娇。
天妙相逢几称情，平生老菊尚渊明。千年著放莲花眼，莫遣南枝气不平。
叠嶂联屏飞远近，风情物色有馀涯。回头四顾东西地，多少砺山壮帝家。
失水枯鳞得再生，翳桑无地谢深情。朱轮为染酬恩血，公子何由见赤诚。
衰柳残荷并惨然，青山隔岸弄婵娟。多情唯有邗沟水，长送江南过客船。
梧竹交加映晚晴，清风兰砌有馀馨。重来宾馆酣春酒，高咏南山万古情。
曾愁香结破颜迟，今见妖红委地时。若是有情争不哭，夜来风雨葬西施。
盈盈秋水写潇湘，欲抱闲情寄澹妆。谢却离骚怨公子，云边分得可人香。
宦游怜我食官仓，赢得青青两鬓苍。不识无情双燕子，南来北去为谁忙。
万里区区学宦游，江南江北几时休。朝来作别殷勤语，为谢多情黄栗留。
雷霆挟雨惊残梦，萧艾乘风醒宿酲。黄檗一杯清昼永，张罗谁复问交情。
白杨烟雨昼冥迷，何处牛羊下古堤。独有关情双□□，春来偏傍墓枝栖。
风飘一夜落南家，连臂歌残是白花。不爱胭脂红上靥，但怜飞絮满宫斜。
灯暗窗明暖又寒，破鞋不待藓痕乾。惜花爱笋人谁解，冒雨行来百匝看。
山塞惟予在汝先，年年酌水献诗篇。天心只爱文章老，那管长愁几百年。
每怀难弟有难兄，貌得家庄寄武城。千里鹄山秋色里，异乡多少故乡情。
孟宗泣竹冬笋生，岂是青青竹有情。大抵主张非有物，人心但莫负幽明。
爱取春江一抺澄，斜帆叠叠柳层层。闲来袖得佳石子，付与山中好事僧。
山灵莫笑客囊轻，幅幅南川赠别情。却忆去年今日事，满篷风雪过江城。
试借风光共剪裁，霞分红艳雪分皑。含情此日休相妒，同是当年一手栽。
楼下公孙昔擅场，空教女子爱军装。潼关一败吴儿喜，簇马骊山看御汤。
水自山阿绕坐来，珊瑚台上木绵开。欲知举目无情罚，一片花流酒一杯。
万点馀香收不得，倚楼莫怨笛声吹。此情已在和羹鼎，自与东风暗有期。
频奉纶音近御床，圣情无已念先皇。从臣总是先朝旧，叠赐金壶白玉浆。
无物堪持比此冠，竹皮柔脆谷皮乾。故人恋恋绨袍意，岂为哀怜范叔寒。
晴红烟绿衬虚亭，公退因来得野情。落日东风懒归去，拟将薄禄换溪声。
长千里头春事繁，家家玉树待君翻。多情却是频伽鸟，自谱仙音供世尊。
别时容易见时难，两地相思总一般。世上此情何日已，除非石烂海波乾。
清诗吟赏慰花神，唤起风情寂寞滨。正是参军旧题处，须公还作一家春。
别馆临池锦绣开，荷衣多在此中裁。凭阑绝爱清难染，避暑何妨数举杯。
不向云台恋故袍，清风固自钓台高。渭川八十年烟雨，岂是渔竿把不牢。
倾盖知心两玉人，竹君邂逅更情亲。能同此味花君子，来共团栾一笑春。
谩来水上结危亭，更凭栏干听水声。洗得肺肝清似水，莫言亭下水无情。
共爱芳菲此树中，千跗万萼裹枝红。迟迟欲去犹回望，覆地无人满寺风。
双冢遥依凤水傍，朝烟暮霭久荒凉。维持曾荷尊公爱，重喜如今得令郎。
君家书法已三传，琬琰文章到处镌。闻说贤郎当跨灶，银钩爱学柳诚悬。
江上梅花逐梦生，草堂诗景雪初晴。北枝畏冷南枝煖，可是东风亦世情。
溪水将桥不复回，小舟犹倚短篙开。交情得似山溪渡，不管风波去又来。
无穷芳草是蘼芜，绿到天边不见夫。不是多情频化石，人归那识故人姝。
欲笑随情酒逐身，此身虽老未辜春。春来点检闲游数，犹自多于年少人。
爱而不见心断绝，瘦马独吟真可哀。寄与风光共流转，菊花从此不须开。
野杏溪桃三两枝，春归也作送春诗。东君自爱长安好，能住山城得几时。
屈指光阴春复秋，乡心国思两牵愁。行云流水无情思，每到花时不上楼。
楚人念念爱清湘，苦忆九歌频断肠。只道此中皆楚国，还于何处拜东皇。
侵黑行飞一两声，春寒啭小未分明。若教更解诸馀语，应向宫花不惜情。
扁舟如箭过前湾，飞鹭多情送我还。张起片帆风正急，回头已失蔡公山。
惜别终宵话不休，煌煌灯烛照离愁。蜡花本是无情物，特向人前也泪流。
一呷春醪万里情，断肠芳草断肠莺。愿将双泪啼为雨，明日留君不出城。
皎洁分明如我鬓，卷舒方正似君心。三千里外情多少，一幅真堪值万金。
千林花发衬琴声，六载心劳抚字情。不须振舄空中过，自有重瞳列姓名。
一个闲身处处家，错将云影作梅花。数声山色回春梦，坐对松窗爱晚霞。
杨柳青青杨柳黄，春风特地胜长安。宫花扑面何须恋，走马归来系玉鞍。
东吾达命爱都捐，最是忧心易损年。头白逢春能几许，且收双泪向花前。
白鹤峰头春月明，黄塘树里子规声。夜深独自开瑶瑟，山客谁知素女情。
夜夜毡车宿陇头，不登辽后洗妆楼。夫人自爱磨笄石，天际苍苍一片秋。
豸冠趣在丹青表，公子情多山水中。六月高堂不知暑，向人随手拂清风。
芦叶青青潮水平，吴侬摇橹唱歌声。歌声橹韵随潮去，背立江风无限情。
一杯谈笑动奇兵，何必危桥始动情。烟雨春江花似锦，行人谁识鹧鸪声。
渊明昔已爱吾庐，我亦悁悁忆故居。君有东皋千束稻，山前更望澹塘湖。
含怨衔辛情脉脉，家人强遣试春衫。也知不作坚牢玉，祇向人间三十三。
华缄千里寄欢声，亲爱深关父子情。愿得明年重有报，便题诗句赠徐卿。
村远湖深爱此方，有鲈即是季鹰乡。秋风入梦未能去，空使忧添白发长。
平昔偏蒙爱小诗，如今吟就复谁知。箧中不忍开遗卷，矫矫龙蛇彼一时。
道存愈远却弥亲，去住情忘尚隔津。直下是家归甚处，大千全现本来人。
老蟾不锁明月宫，飞落西河白兔公。玉宇清寒不归去，爱此日高花影重。
一洒斑斑小雨晴，杖藜随意散幽情。不论城市山林地，才有梅花处便清。
落日烘蒙紫翠间，舟人遥指洞庭山。云情水态明朝看，且伴新蟾宿柳湾。
年少丛中最老成，春风一点尚留情。先生早晚调羹去，说与群儿莫浪争。
巫山有石称神女，何事江山亦号郎。岂是世情强分别，从来造化有阴阳。
高楼百尺破危空，天淡云闲看帝功。更上一层情未快，思君不见见乔嵩。
极目潇湘漾碧澜，万峰插水巧弯环。我来日日忘饥坐，却爱真山似假山。
挂帆半夜受天风，白帻高歌海月中。千古闲情谁领略，一杯今与使君同。
一枕孤云分外清，堕驴归去有无情。岩中只可避丹诏，那得深岩避死生。
石磴悬崖苦竹根，春风为爱长儿孙。琅玕百尺凌空上，归赋南山尽主恩。
仙禽五色不知名，日夕相依最有情。莫捕林间小凤子，裁为羽服似云轻。
泉流东畔是蓬莱，我爱青山为展开。独倚瘦筇谁是伴，白云日晚自归来。
芳草盈盈水涨陂，浅篙惊动碧琉璃。心情自逐游丝起，爱入春风夏禹祠。
性成孤僻爱清山，鹤唳云霄意自闲。物外更将和气约，精修便得扣玄关。
我爱娟娟玉一枝，岁寒不改雪霜姿。如何也学春风面，定是今年醉日移。
二十年前旧友生，扁州来访见交情。相看容鬓俱非昔，记得炉亭笑语声。
百叠荒山人迹绝，饥肠寒色自徘徊。多情只有谢康乐，美酒乐歌宁再来。
已有清阴逼座隅，爱声仙客肯过无。陵迁谷变须高节，莫向人间作大夫。
夜半微风到玉床，碧纱疏影度柔香。可曾移入深宫去，虢国夫人爱淡妆。
宫中只数赵家妆，败雨残云误汉王。惟有知情一片月，曾窥飞燕入昭阳。
往往冥搜宵不寐，时时任性昼仍眠。高情丽句谁偏重，圣代词臣李谪仙。
九陌无灯夜悄然，小红时见点春烟。多情惟有梅梢月，拍酒楼头照管弦。
灵妃下士偶相怜，却捣玄霜与驻年。想得双文心爱好，愿郎风貌只如前。
主人素性爱筼筜，南壑移栽护北堂。任取他年栖凤处，清阴聊得且尚羊。
雪覆岩眉涧有声，雾来雾去识阴晴。花开花落山如旧，添得黄鹂绾别情。
曾把三缄戒鄙人，如何无妄及其身。莫为相怜情较切，个中甘苦独尝亲。
早携数幅过山隅，明日诗情各有馀。案上罗文如已少，金花银叶也堪书。
敲风点月重还轻，游子闻来最动情。峻宇雕墙云雨外，那知此石有离声。
冠子缀珠初泣露，霓裳舞袖更萦风。就中纵有红都胜，淡伫争如御爱红。
玉颜已破晚秋葩，不费千金亦可夸。幽径主人偏爱惜，且赢耳畔弗諠哗。
雪意将成腊欲来，乱山深处见寒梅。化工若与人情比，此树多应未及开。
或时风雨或时晴，任我渔舟到处行。朝去暮来头自白，水光山色有何情。
白缘襕袗碧玉环，身于世事玛相关。风情抵老如潘朗，颠倒骑驴过华山。
闻种拒霜遮水槛，春前分乞数枝栽。总知宋玉才情绝，会约花时作赋来。
水竹风清一梦苏，涛生月破紫瓯须。满堂爱客谈书画，且展宣王扇暍图。
京兆多情世或羞，那知山鸟更风流。双眉画得天然美，肯向东风媚白头。
平生爱酒养天真，醉眼聊为混俗人。玉斗贮来红浪溢，感君添我海中春。
一室栖迟淡世情，夜来却听步虚声。他年并驾缑山鹤，与尔逍遥谒太清。
纤草无人爱绿葵，一生私意竟谁知。须防白日倾心处，自是中园卫足时。
一夕轻雷落万丝，霁光浮瓦碧参差。有情芍药含春泪，无力蔷薇卧晓枝。
爱君门馆夜来清，琼树双枝是弟兄。月在诗家偏足思，风过客位更多情。
生天生地同生云，云与天地不必分。此云平生吾爱之，一半飞云难让僧。
烦恼世情终不休，欲投空谷转夷犹。寒苔古石深溪路，种树人归树已秋。
日长深苑小榴开，懒逗红妆傍镜台。偏爱双飞双燕语，自开珠箔放归来。
真淳未凿本诸天，饮食啼号所性然。情欲不生无外诱，圣人之质自浑全。
谁怜客里病厌厌，自觉乡思日日添。从此无心爱良夜，任教花影过疏帘。
春风不减小兰花，门外风轻燕子斜。怀古每逢寒食节，无穷情恨为谁家。
风霜守冢不知年，犬类那思母爱偏。却谢汉恩颁五饵，载令梳洗向山前。
自喜扁舟载月明，涉湖底事不宜轻。象痕深没风仍顺，今日天公亦世情。
一别鄱阳岁及期，夔门又见食瓜时。自惭政拙无遗爱，安得民心有去思。
送别无诗却有情，看山犹记别时程。沧洲隐隐连河间，落日城头一骑行。
乍到频劳问所须，所须非玉亦非珠。爱君水阁宜闲咏，每有诗成许去无。
仙子归来逸兴赊，梦中犹说旧繁华。春风转首情何已，却向江南认杏花。
对立梅梢似欲鸣，含情倾听却无声。摩挲醉眼行前看，不是生成是画成。
莫道商山节候迟，晓来帘外半空枝。明朝落尽无蜂蝶，冷暖人情我最知。
古寺名僧多异时，道情虚遣俗情悲。千年鹤在市朝变，来去旧山人不知。
无事柴扉尽日闲，懒情幽兴每相关。却嫌新笋都成竹，遮过门前一半山。
蜀马分弸对打毬，纤腰帖地涴青油。金牌银碗从渠爱，谁敢争先第一筹。
偶种阶前竹数根，引风招月伴清樽。春来为爱临阶竹，今日翻嫌竹碍门。
长亭别酒见平生，越水吴山去国情。欲采江蓠何处泊，一帆秋雨听潮声。
谁信斯文骨肉亲，相逢一笑见情真。饶他鸟兽非吾与，四海看来总一人。
苜蓿空山恋肯肥，性龙骨马本相违。古今分定庖羲眼，伯乐虽看认恐非。
韦编屡绝铁砚穿，口诵手钞那计年。不是爱书即欲死，任从人笑作书颠。
暂合还离一旦情，郊原哭送我东行。年来忧患催人老，双鬓而今已变更。
望断苏娘小小坡，竹泥金雁展轻莎。客卿幸有凝情意，何必临尊始转波。
长史相烦写画图，青青生意绕吾庐。文章更爱黄山谷，食肉悬知味不如。
十样时妆一样同，青楼日日醉东风。游人只爱春长在，刚到春来恼杀侬。
风送天声月影寒，玉箫吹裂缟衣翻。巢居苦爱云松伴，自抱孤琴对画弹。
丛篁灌木丽霜晴，忠孝岩岩父子名。举扇西风虽自洁，受遗不至亦何情。
肝胆未应分楚越，高曾元共水云乡。爱君善作离骚语，清警殊非俗肺肠。
秋风雕鹗刷天涯，有底男儿只恋家。病后暂收文字眼，焚香清坐看黄花。
岂独爱民兼爱客，不唯能饮又能文。白苹洲上春传语，柳使君输杨使君。
壮后幽情转更长，尘劳空忆芰荷乡。自由池上垂纶客，应是回头笑我忙。
梨花吹雪渡清明，天亦那知倦客情。一院春寒无看处，黄鹂欲诉不成声。
故人胸次满霞烟，画出云林与石田。爱杀桥西扶杖者，无人相与踏秋天。
君王爱弟本难图，夜半楼船直渡湖。金谷翻冤坠楼妇，铜山虚聚铸钱徒。
今年真负此花时，醉帽何曾插一枝。渐老情怀多作恶，不堪还作送梅诗。
自爱衡门著皂冠，谈玄风落镜湖干。清斋对客无长物，插遍梧桐与合欢。
爱把山瓢莫笑侬，愁时引睡有奇功。醒来推户寻诗去，乔木峥嵘明月中。
饤坐只供儿女爱，蒸来堪与俗人言。故应世上逃名者，火枣同功赴一原。
宪使秋过粤水滨，昔年遗爱在吾人。入城丹荔还遮道，都是甘棠一树春。
隔窗浑似李夫人，江月多情为返魂。宛是依依旧颜色，向人憔悴立黄昏。
疏雨冷风暮复朝，翠林红萼知馀几。十二阑干无限情，锦囊清昼闲焦尾。
道衰无侣自孤吟，时向林间坐夜深。情见两忘谁共语，等闲辜负昔人心。
十二楼头花正繁，朝回环佩五云间。金鳞不动春塘满，天上仙人爱静闲。
冷暖世情谙已熟，雌黄舆议厌常闻。龟囚蚕缚末由脱，樽酒何时与重论。
言下随机见物情，看看狱路草还生。旅人莫怪无鱼食，直为寒江水至清。
我与兹山是故人，十年相别意弥真。如何咫尺迷风雨，刚道情亲却不亲。
三司侍宴皇情洽，对御吹螺大礼终。宝扇合鞘催放仗，马蹄哄散万花中。
东风未晓放船行，卧唱阳关发渭城。老去与人浑惜别，不知何处可忘情。
深院无人独掩门，一庭花影弄黄昏。锦机织就相思字，半是愁情半泪痕。
梅子留酸溅齿牙，芭蕉分绿映窗纱。日高睡起无情思，闲看儿童捉柳花。
草木欣欣亦向荣，檐牙燕雀半生成。落花不扫柴门掩，自喜幽居见物情。
乌桕微丹菊渐开，天高风送雁声哀。诗情也似并刀快，剪得秋光入卷来。
日暮停骖傍武城，牛刀无地不关情。通宵未听弦歌起，更问何人似灭明。
万里天河淡欲分，玉杯飞处湿行云。多情最是齐梁曲，恨尔江南夜夜闻。
窭人何缘有遗啄，一饮聊分秋水清。贪泉盗泉满机械，鸟鹊故应知此情。
凫鹜迎船似有情，随波故起绿粼粼。野花照水开无主，谁信春归已两旬。
欲构中天正急材，自缘烟水恋平台。人间只有嵇延祖，最望山公启事来。
新莺啼遍旧皇州，端水无情日夜流。惆怅美人何处所，不堪重上阅江楼。
轩冕浮夸不系情，山林清奥可逃名。如何结屋依庐阜，又却移家近玉京。
异样奇峰见未曾，嵬嵬峭壁长萝藤。祇从云外舒眸望，纵有胜情不可登。
一脉阳从地底回，人情物意便春台。鲜衣稚子面红醉，知向外家参节来。
寒潭捲石一泓深，策杖时时试一临。爱听潺湲随水去，不知落日在松林。
尊翁曾是凤池人，六辇时巡敢爱身。闻说赠官并录后，中兴天子劝忠频。
欢戚犹来恨不平，此中高下本无情。韩娥绝唱唐衢哭，尽是人间第一声。
经年不到龙门寺，今夜何人知我情。还向畅师房里宿，新秋月色旧滩声。
百年家学妙兵机，知彼犹怜己未知。绝爱奇功成砍树，何缘术足不如葵。
为爱幽栖谒慧公，庄严色相半空中。人间底事堪忙甚，一到堂前意已融。
观水观澜见会同，人情难似水朝东。寄声嘱付王家老，深锁堂前翡翠笼。
曾与观山到此中，西来云影接南峰。千年洞在无眠鹿，却忆多情少鹤翁。
高情长记仲宣楼，醉里临风赋倦游。千载词华人似玉，客船今日过荆州。
岁暮江烟洲渚非，水寒沙冷稻粱微。绝胜饱地多矰缴，的的高情已见几。
廿载文章动汉京，黄金如土不留情。名山游尽逢僧语，半偈常参气渐平。
花自飘零草自荣，何须惆怅独关情。高轩日永成危坐，隔水风来闻锻声。
昼同学历夜观星，壮日情亲忽老成。莫恨异乡相见少，一来人物一番更。
瘗卷碑边泉水生，一泓环绕似多情。文章本是乾坤秀，光上星辰润下行。
罗袜凌波生网尘，那能得计访情亲。千杯绿酒何辞醉，一面红妆恼杀人。
玉厨金瓮出黄封，传道师臣锡内供。不为循常割恩赐，异香清带子情浓。
放逐江潭恨不平，偶逢渔父话衷情。可怜狂楚无情甚，竟使忠臣殒此生。
路转川回失系舟，更教两驿过徐沟。多情团柏关前水，却共清汾一处流。
道爱堂深风满林，一由华发半欺簪。主人记取从容意，三客无他只苦吟。
新年殊未有吟搜，美酒醺人不自由。多谢主人情意厚，玉舟三度转船头。
醉来偏爱塘鱼活，醒后遥闻壁鼠鸣。只有道人知此意，化机天籁本无情。
爱花无处奈花羞，著个东风好诨休。不是笑花花自笑，一春几日得迟留。
逐调安排见典刑，缘情巧妙是心灵。寄言度曲红颜子，白却髭须始解听。
从来抵死爱湖山，敢料天教半世闲。杜曲桑麻虽苦薄，灞桥风雪如相关。
见说王郎骑到门，同袍先已暗窥人。无端脸晕无端笑，逗得痴情渐渐真。
为爱东园日日来，未曾动脚眼先开。南溪顷刻都行遍，更到东山顶上回。
骂詈瞿昙说脱空，年来分外恶情悰。吴山越水相逢著，放出蟭螟咬大虫。
垂鞭相送醉醺醺，遥见庐山指似君。想君初觉从军乐，未爱香炉峰上云。
绨袍恋恋亦何为，相国难忘箦卷尸。有怨必酬恩必报，凭君说与魏齐知。
含情含态总新枝，每到名园便有诗。九十风光春未半，几回花下会英耆。
十日溪头鹢退飞，相逢那暇问雄雌。不如二月春风好，草木无情亦去思。
独自敲推到夜深，情知未称惜花心。玉儿已死云英嫁，谁唱梅词伴我吟。
童冠相呼六七朋，晴沙迤逦并舟行。个中真意人谁会，慨想当年与点情。
爱尔故悬今夜梦，见予犹似昔年时。醒来意气俱寥索，涕集寒衾有所思。
梅花雪后杏花风，老面逢春只强红。诗句行来行去里，情怀不醉不醒中。
目眵神惨骨凌兢，蕴抱终天母子情。恻隐更思推此道，含灵孤苦可怜生。
落花帘箔雨垂垂，重念长亭折柳时。人在一犁春水外，此情唯有鹁鸠知。
青山白水非新故，宜月宜风亦偶然。阅尽死生情未瞥，闲看春色觉时迁。
曾从父老问前因，说到才情迥绝伦。今日偶然文字外，分明文字一般春。
君情妾意各西东，浊水清尘迥不同。借问承恩环燕辈，槿花能得几朝红。
笑里低眉引醉波，阆风秋月一声歌。明知画烛无情物，何是尊前泪更多。
三素云中驾赤螭，天风吹袂翠披披。神仙可有情缘在，手掉芙蓉欲赠谁。
五更枕上梦还醒，初听夔州鼓角声。悲壮端如少陵语，它时送我更多情。
两年一剑为谁留，古邑重来四十秋。不是过辞元亮酒，知公偏爱赤松游。
物情谁道尔无知，秋去春来不失期。今岁新雏又成就，去时宁不重依依。
爱风岩上攀松盖，恋月潭边坐石棱。且共云泉结缘境，他生当作此山僧。
性爱芙蓉淡复秾，倚栏日日待西风。池边数本无消息，愁绝东家半树红。
倚闾双眼望边城，患难应添舐犊情。归去穹庐风雪际，团𪢮正好话无生。
东南遗爱望重临，万里滇南恨正深。引领东山归去路，骑牛跨凤许相寻。
摩笄山前风日凄，代人犹自说当时。宝符藏地今安在，知爱男儿爱女儿。
常叹春泉去不回，我今此去更难来。欲知别后留情处，手种岩花次第开。
头疼宿酒未能解，独怕晓寒帘捲迟。懊恨桃花爱飘荡，夜来压折海棠枝。
年来诗酒最关身，满酌休论薄与醇。愁见洛阳秋夜月，无情偏照不眠人。
莫道车裘事亦轻，仲由勇义乃能行。欲知共敝为难易，试把车裘验世情。
从师出塞一年期，几度山前暗泪滋。知尔旧乡情倍切，梦中白发两垂垂。
镂冰叠雪斗轻盈，碧瓦朱栏相照明。想得彭园富春色，数枝春色岂无情。
红紫争春触处开，九衢终日犊车雷。闲情欲被春将去，鸟唤花惊只么回。
君为北客向南征，我是南人暂北行。阳鸟欲辞春燕至，那能不起故园情。
穷秋未穷草木衰，里人过半单裳衣。谷中吹律不可待，上天爱日何时辉。
卉木无情似有情，九天雨露赐恩荣。何缘颜色频更换，别有春工染得成。
孝弟谨信泛爱众，亲仁犹未是全功。圣贤成法事物理，都在诗书六艺中。
严濑扁舟话举林，诗情遥向故人深。一杯宾馆论文酒，细写高山流水心。
杜叟学仙轻蕙质，韦公事佛畏青娥。乐营却是闲人管，两地风情日渐多。
大堤日日捍江波，泛宅无心听棹歌。纵有女郎闲采拾，汨罗江上怨情多。
知道杨花爱作萍，故将飞絮搅空冥。依依却是无情甚，折尽枝条勿使青。
南豅山里寄梅诗，谁信寒花野外迟。幽处折来我无爱，春风已是隔年期。
凝道堂中冠礼成，三加辞确起人惊。痴儿果有成人道，万一能忘此日情。
梅山已谢小山老，律调不同情不殊。九日一尊潘德久，相思相与是西湖。
山本无情不解愁，年来底事也惊秋。古今阅尽兴亡恨，知为何人雪满头。
同榜同僚同里客，斑毛素发入华筵。三杯耳热歌声发，犹喜欢情似少年。
连环劈破两情痴，敌手那容隔眼知。几劫鸳鸯情不尽，燕飞还待落花时。
宦情侬自本来无，君亦琳宫暂逸居。西华武夷俱绝胜，可教诗卷此时疏。
莫言白雪少人听，高调都难称俗情。不是楚词询宋玉，巴歌犹掩绕梁声。
平生节孝两无成，遗笑人间作话名。寄语湘君贤姊妹，东风回首莫关情。
薇药无情自紫红，白头合老去匆匆。林闲翠羽偷相语，可是梅花累此翁。
秋来吾亦爱吾庐，松菊交情未省疏。底逐风埃轻去鲁，尚馀客气欠消除。
黄花端逼菊花真，朵朵相迎意更亲。情似春浓非淡泊，何妨呼酒对佳宾。
树杪风来玉佩轻，仙香飘作世间清。一枝不许来城市，祇伴高人避世情。
透瓶九转有馀香，阅世情忘有未忘。一万人缘何日了，明朝烟水又茫茫。
粉靥娇春掌上轻，玉琴声里见深情。花边临别重回首，犹恐丝弦说未明。
君言芙艳晓来佳，妾爱荷香暮入怀。晓露畏同君意竭，暮风长与妾心偕。
道字娇讹苦未成，淡蛾羞敛不胜情。有时歌罢下阶砌，闲把宫花独自行。
浅白深黄次第成，酿来新秫瓮边清。陶家岂有江潭怨，恐负花情与酒情。
巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
轻轻相亚凝如酥，宫树花装万万株。今赐酒卿时一盏，玉堂闲话道情无。
悠悠渺渺属寒波，故寺思归意若何。长忆孤洲二三月，春山偏爱富春多。
土花能白又能红，晚节由能爱此工。宁可抱香枝上老，不随黄叶舞秋风。
雀翻翠筱接飞虫，雨定游丝褪落红。渐老心情添懒慢，题诗多在绿阴中。
终有徵书访绮园，心期独向老天言。物情已逐东风转，未必全归野烧痕。
人间何处无风雨，老去才情减十分。半月不曾梳白发，薰笼添火暖香芸。
好是春风湖上亭，柳条藤蔓系离情。黄莺久住浑相识，欲别频啼四五声。
山风吹晓作新岚，仙梦茫茫古石龛。欲识死生情切处，棺材峰上卓茆庵。
公家爱竹传闻旧，要看凌冬色不浮。日报平安何用许，至今好事想风猷。
水阁风多酒思凉，仙郎一曲和沧浪。祗今正是贤劳日，莫为鲈鱼恋故乡。
春雨图书画舫轻，满篷山色过夔城。吟边为爱巴东水，酷似诗人意味清。
意密形疏自幼闻，情深那更厌离群。人间多少双飞侣，未必如侬切念君。
驱车日日望行舟，目断风帆不可留。独有召公遗爱地，苍山重叠满晴楼。
晚泊青溪一岸沙，偶然游目到仙家。是谁办得闲情性，来伴幽人看菊花。
挥毫落纸生云烟，江北江南水墨天。爱画主人胸次别，卧游不用买山钱。
平田小雨润新耕，晓日园林信脚行。衬步野芜吹面柳，可怜春物总多情。
浅杯莫到十分酣，但爱齁齁夜梦甘。万里桑麻风雨好，一夫尸禄我何惭。
种玉谁家吐雪姿，偏将幽淡独称奇。武陵樵客应难识，却认残梅恋故枝。
二十五年南北走，遗爱寂然民记否。昔日婴儿今壮夫，昔日壮夫今老叟。
丞相长思煮泉时，郡侯催发只忧迟。吴关去国三千里，莫笑杨妃爱荔枝。
只解新词入锦囊，不知天上爱文章。玉楼应是春光好，肯恋君家白玉堂。
朔风潇潇沙欲飞，翠凫黄犊寒相依。古梅一夕倚檐发，吾爱吾庐春已归。
静听新人笑语声，天寒翠袖若为情。举头不辨山河影，坐看儿童斗眼明。
拥节重逢楚水滨，因怜别久更情亲。烦君且莫论分手，世上知心有几人。
相逢无酒恨如酣，九市三玄俱不谈。秋雨迢迢催客别，别情雨色已江南。
顿悟花情有几人，源流相远却非真。须知佛性无南北，芥子中藏万法轮。
若为载酒待嘤鸣，几见山川结友生。四面峰峦相对出，谁家伯仲比深情。
宝鉴当窗促晓妆，金茎玉露奉君王。菊花如锦秋风近，愿似中间御爱黄。
双飞蛱蝶情何厚，百啭仓庚韵可听。肯为螳螂看黄鹤，忍从燕子乞蜻蜓。
六祖当年不识丁，金刚一句便回程。而今一卷从头诵，犹自深更爱听经。
南川梦里旧青湖，何处青灯一榻孤。留取幽禽守花月，隔林还与尽情呼。
驱驱席不暂安时，勤苦终朝景易移。达得物情深道理，无为堪作后人师。
檐外秋清绣绮窗，菊烟月露冷浮香。寒更二十五声点，相应愁情尔许长。
东窗坐爱枝间雪，大似酴醾压架花。天气更晴宜有月，夜深来看玉交加。
脸腻香薰似有情，世间何物比轻盈。湘妃雨后来池看，碧玉盘中弄水晶。
士悲秋色女怀春，此语由来未是真。倘若有情相眷恋，四时天气总愁人。
长江月色浩无津，爱月撑江别驾真。借问此来谁主约，翩翩犹是未官人。
晚径云深雨未乾，爱闲有客过方干。茶瓯之外无祗待，清坐不言松韵寒。
塞上中春草未生，玉关人去不胜情。江南春色应难别，留得霜天雁一声。
飘飘独占碧琅玕，湛湛秋波月一弯。酷爱清声能洗耳，恍然羸马度春山。
肉未为奇骨最奇，透明玛瑙碎琉璃。老饕不奈残牙齿，却爱桃花软玉脂。
笔床棐几日相亲，性癖耽诗四十春。独爱渊明冲淡趣，不将崎崛骇诗人。
蹇驴休爱鸽毛青，指日骅骝辇路行。听水听松方属我，灞桥风雪可寒盟。
秋蕣晚英无艳色，何因栽种在人家。使君自别罗敷面，争解回头爱白花。
茅檐不动晚风微，独对炉烟枕半攲。惟有多情沙上月，依然青琐照人时。
爱渠言语太分明，放出金笼更好听。立在阿环罗袖上，自弹圆舌念心经。
市楼春睡厌都城，车毂喧喧枕上声。此夜客情还冷淡，一林风露夏鸡鸣。
荔枝原头春水深，多情得似玉郎心。琵琶拨尽凉州曲，石竹花残风满林。
乐意无多百感生，激湍修竹共冥冥。从头细读兰亭记，总是牛山洒泪情。
住山须带住山骨，山骨山情自合宜。世间多少英雄汉，纵到深山也不知。
雌青雄赤是鱼师，日夕清波浴不迟。低处为巢因爱子，花工捕向月明时。
远爱檀栾碧径开，荷锄乘雨破秋苔。直须探作阮家趣，更向烟林缺处栽。
白鹿原东晓色中，人家新火翠烟浓。岂惟心友难为别，驴上回头恋玉峰。
小斋无地种黄花，酒熟邻缸不我赊。惆怅无情秋已老，夕阳高树噪寒鸦。
槜李经行冰凛冽，韶华催促七星霜。爱客冲寒蔡贤尹，星轮杓转照湖湘。
并爱烟姿擢魄青，微风片雪近前楹。只言寒漏迎人永，叵耐楼头又几声。
洞庭天阔月横斜，浪打风惊自叹嗟。少日风光君莫问，至今情性似杨花。
寒露盈盈满道傍，只看浮艳更无香。情知不带飞扬性，谩逐东风上下狂。
莫年尚恋蛾眉斧，平日空谈蜡脚禅。应笑老夫甘寂寞，只将黄奶替婵娟。
谢公潜有东山意，已向朱门启洞门。大隐犹疑恋朝市，不如名作罢归园。
舟人鼓楫呼何在，声似湘沅江上声。更听刘郎竹枝曲，不论南北总伤情。
乱点欹崖自不平，一番雨过一番情。谁能把得春光住，莫怨楼头羌笛声。
老去情怀触景移，意行何地不吾诗。小园雨后将飞雪，探得梅花第一枝。
金粉为书重莫过，黄庭旧许右军多。请看今日酬恩德，何似当年为爱鹅。
小燕双双更呢谁，玉箫怨曲按腔吹。牵情万缕金丝柳，织尽东皇不放垂。
绕郭依依柳渐青，绮罗深处画船横。坐中唯欠贤乡老，把酒向风无限情。
雪霜哀鬓拔还生，桃李新园长未成。五十尚能胜六十，今年又灭去年情。
不悟时机滞有馀，近来为事更乖疏。朱轮皂盖蹉跎尽，犹爱明窗好读书。
一著袈裟绝万缘，犹余破砚习难捐。江山本是无情物，写到荒残亦可怜。
好山多处说严陵，官事闲时定一登。野寺岂无僧十百，爱僧须是爱诗僧。
病来无力与春争，看尽花开草又生。莫道东君不识面，旧红新绿也关情。
一滴能添一种情，五更推枕梦难成。草堂风雨寻常听，不似蓬窗此夜声。
宝凤搔头玉步摇，艳妆空似海棠娇。春情一种无聊赖，重到桃花第四桥。
银汉风休月对弦，灵桥长挂罢星填。从今祇恐情先老，无复佳期又隔年。
珠落银钩向玉笺，不还合浦到溪边。无双双美真堪爱，似听湘娥鼓舜弦。
瘿枕闲攲苇箔褰，浩然情性雪晴天。却嫌雏鹤饶声气，惊觉茅檐曝背眠。
风雨长安旅食孤，夜窗灯火说江湖。红尘下马东城路，来看饶家友爱图。
望眼生花泪已枯，青衣也合递归书。客情无奈春风雨，更问春空有雁无。
佣书五载老燕关，君亦陈情解印还。留取风沙双病眼，鄮州明日共看山。
情种俱收入混成，还并四事得无生。字虽不识人休笑，壁上留题已可惊。
举世昏昏醉未醒，独醒寂寞楚江滨。后人爱把离骚读，不道离骚误后人。
洗马文章举笔成，可人能尽抑斋名。小楼对酌几忘味，无限停云万里情。
□□无情不可亲，年年遣使浪填津。武侯会有两篇表，读罢令人泪满巾。
扬雄宅上好修竹，黄妃塔前多翠微。自爱高文每相见，莫怪短筇来叩扉。
十里山行杂市声，道傍无处濯尘缨。宝林寺里逢修竹，方有诗情约略生。
频倚银屏理凤笙，调中幽意起春情。因思往事成惆怅，不得缑山和一声。
草鞋脱却任乾坤，日淡云黄海气昏。纵遇神仙休眷恋，乘风直向虎头门。
一堆红雪媚青春，惜别须教泪满巾。好在明年莫憔悴，校书兼是爱花人。
茫茫今古大棋枰，兴败输赢局局争。毕竟有时双歇手，回头一笑枉生情。
老僧支竹面如灰，门闭寒云冷不开。车马纷纷多少客，端知不是爱山来。
乘闲来坐此君亭，潇洒惟便客子情。门外黄尘深没马，谁知此地自秋声。
不堪华发半头生，老去偏添爱嫪情。新得家书来报喜，旧时龟子绕床行。
荷衣草𪨗竹筇轻，路入丹山谒上清。不是离家无别恨，出门先断世间情。
天香国色为谁栽，蜂蝶纷纷逐影来。惟有多情红袖在，玉壶相向独徘徊。
春莫初逢三月三，多情风两遍江南。愁中花事关心事，带雨移花上小篮。
不见多才鄙吝萌，缄情寄兴恨还生。无端昨梦湘潭路，黄鹤楼前月正明。
偶尔拈来语更工，景随天出爱唐风。白云红叶寒山句，早被人传入画中。
骚人竞赋惜春诗，为惜花飞万点时。唯有农家爱春尽，黄云堆麦雪抽丝。
陌上缤纷枝上稀，多情犹解扑人衣。双成洒道迎王母，十里濛濛绛雪飞。
情闲有时被物恼，即无恚怒亦生嗔。频来语燕如疑主，独立鸣鸠不怕人。
天寒江国霜如雪，草木无情尽摧折。不知春意到江南，疏影横斜半窗月。
拨剌金鳞竞跃渊，决非明月载空船。有鱼不供行人买，莫是渔翁不爱钱。
十载每添新鬼哭，泪如江水亦乾流。青髭无伴难除雪，白发多情苦恋头。
竹绕亭台柳拂池，徘徊终恋郡斋西。斜阳更上渔舟坐，明日红尘逐马蹄。
高人归隐久投簪，日转花阴睡正酣。阶下斑衣森玉立，诗来犹说爱宜男。
秋风潇飒满吴江，竹影飘飖落短窗。堪爱倪迂清绝处，依微残墨本无双。
噪柳鸣槐晚未休，不知何事爱悲秋。朱门大有长吟处，刚傍愁人又送愁。
翠嶂奔腾一气间，六飞留赏暂怡颜。君王草草非真爱，心愧东方检玉山。
漂母何曾问姓名，英雄一饭岂无情。千年汉业蓬蒿里，犹有都人问戛羹。
一串红牙碎玉敲，碧云无力驻晴霄。也知唱到关情处，缓按馀声眼色招。
芦台千里最宜秋，宾客南皮况雅游。岂但鱼盐容傲吏，宦情何处不沧洲。
太一峰前是我家，满床书籍旧生涯。春城恋酒不归去，老却碧桃无限花。
流水无情去不还，白杨青草满前山。古今多少兴亡事，人自劳劳亭自闲。
耐辱幽人不愿名，一丘一壑遂高情。门前流水无冬夏，想见先生到骨清。
南郭先生物外人，锵金佳制喜重闻。写成图轴闲来展，要似徽之爱此君。
老矣鸡栖爱一廛，生涯随分不求全。一杯那复思身后，三爵聊将补食前。
中原久已困膻腥，攻守知惟断乃成。便有戎酋归圣化，甘泉应得慰皇情。
边俗稀曾识此科，南方地暖北寒多。孤芳莫念违天性，无奈深恩爱育何。
鲛绡剪碎玉簪轻，檀晕妆成雪月明。肯伴老人春一醉，悬知欲落更多情。
销金帐下忽天明，梦里无情亦有情。何处乱山可埋骨，暂时相对坐调笙。
老去情怀怕别离，年来不作送行诗。人前举似终难信，问着垂杨便可知。
铜雀台高春日明，春风无限绮罗情。笙歌莫向西陵奏，松柏萧萧起暮声。
情热鸳鸯蓦地分，悲凉离绪怨秋云。泉台去处漫漫黑，肠断凭谁说与君。
风吹鹤发短萧萧，数首新诗酒一瓢。爱看前村风色好，不知行过竹西桥。
内中演乐教师教，凝碧池头日色高。女伴不来情思懒，海棠花下共吹箫。
佳辰无物慰相思，先赏空吟昨夜诗。莫怪更深仍坐待，密云或有暂开时。
门前剥啄响鸣驺，十里惊尘满地流。恋恋绨袍故人意，一书何啻万金投。
潇湘春雨鹧鸪鸣，嫩筱新篁两岸生。北土寒多无一竹，披图何限故乡情。
行尽清溪到几峰，峰头精舍有云封。功名不爱通侯赏，乞得闲身伴赤松。
曾闻贾傅出长沙，前席恩深恋汉家。往事祇今付湘水，闲随渔父入桃花。
一泷烟雨一泷晴，泷口鸳鸯夹岸迎。风送猿声满城郭，行人忽起故园情。
服箱力穑不知年，报主多情只自怜。好是野田春种后，饱肥芳草卧深烟。
鸣蛙一部不虚鸣，知为农人奏乐声。一岁勤劳方此始，侑他南亩馌时情。
御爱数峰非拔秀，当时驻跸欲忘还。飞仙急过无真赏，始信明皇不识山。
十二年前边塞行，坐中无语叹歌情。不堪昨夜先垂泪，西去阳关第一声。
顾渚春风粟粒芽，宜兴小扇簇金花。多情每作临岐赠，不问回溪两翅斜。
里巷欢呼争爆竹，田庐围坐亦然萁。寒更不觉鸡三唱，可惜心情不赋诗。
几年南国乡心合，万里滇池辔首联。祖帐暂留樽酒话，世情觑破复何言。
昭文馆外无花看，吴市津头买树栽。花本无情天有意，忍寒教为老人开。
意乃情专所主时，志之所向定于斯。要须总验心情意，一发而俱性在兹。
岁晚天寒木叶稀，敝庐无恙尚堪依。如何苦恋鱼羹饭，孤负黄花待客归。
晚云蔽月气微清，假寐齁齁鼻自鸣。起看青天净如拭，月明于我不无情。
独作渔樵最上宾，土风淳朴物情真。鲍家兄弟皆和乐，林子诗豪胆压人。
香师红额共■铃，只好三番两次赢。卸却红铃难保久，总然赢得也无情。
忘归归去尽强名，山鸟山花任送迎。未信史君长恋此，马头将逐诏书行。
堕楼人去旧园荒，野树残烟几夕阳。只有多情花底鸟，白头犹自说兴亡。
宦途所至尚偷闲，何况湖边昼掩关。未爱好风吹醉袖，且贪微雨养盆山。
属玉群飞水下滩，松杉荫合草堂闲。苍头扫径非因客，自爱从容出看山。
十年慷慨见情真，燕市歌残谊转新。可爱异乡行乐好，归来翻作隔江人。
马蹄西去夕阳催，浓淡寒山翠作堆。北雁无情怕秋热，带将寒信过江来。
姑苏西去是阊门，何事祁山亦共名。落月啼乌人睡觉，晓钟空动故乡情。
碧梧淅淅送秋声，坐倚银床百感生。谁向御沟题落叶，不知沟水最无情。
谁云青士太无情，偏结骚人冷淡盟。不假遥岑分寸碧，故应双目自增明。
红药花边遣骑迎，青丝空返独含情。曲中一片西湖月，闲杀文园病马卿。
每逢清夜坐更深，白日忙忙各是情。南北东西谁定准，无穷天地始知名。
昨夜西池玉露清，红妆临水若为情。莫言秋尽芙蓉老，犹可萧萧作雨声。
流水多情去复来，绕篱穿槛到琴台。先生昨夜垂竿去，万朵莲花掌上开。
燕台爱士拔其尤，彻去藩篱吝与骄。藻翰宿春题品遍，青青无复土山焦。
归去寒溪觅旧盟，相逢诗酒足娱情。闲云不碍青山好，物外风高梦自清。
奇峰列列树苍苍，每爱危阑挹翠光。宿鸟皈时看最好，淡烟一抹锁斜阳。
霜落天涯草木稀，疏花秋晚独芳菲。平生不爱杯中物，懒向西风望白衣。
性外初非更有心，只于理内别虚灵。虚灵妙用由斯出，故主吾身统性情。
老夫不是爱长歌，恐把流光混里过。一啸胸中无限量，古今天地在包罗。
蝶老花残燕不归，酒阑香尽客来稀。多情只有黄昏月，依旧清光照琐闱。
花里飞来粉翅疏，香罗扇上得形模。只缘容易无人爱，但说滕王蛱蝶图。
长爱真人王子乔，五松山月伴吹箫。从他浮世悲生死，独驾苍鳞入九霄。
多情却似总无情，唯觉尊前笑不成。蜡烛有心还惜别，替人垂泪到天明。
病后天魔不战降，梦中千顷白鸥江。心空境寂声尘尽，却爱秋蝇扑纸窗。
此世荣枯岂足惊，相逢惟要眼长青。从来不爱三闾死，今日凭君莫独醒。
连营尽唱凯旋歌，塞酒浑如塞上河。主帅投醪能爱士，三军常得醉颜酡。
圣主勤勤欲措刑，何尝黩武爱兴兵。四方罢贡伤生物，愈见仁恩浃有情。
小雨廉纤晓意寒，捲帘秋色落花残。无情一夜风吹尽，可柰多情满地看。
朝来树下问相思，红豆今年发几枝。不是愁心千万种，何缘都作泪珠垂。
凭将书尺答微之，愁至春深渐不支。长日卧多宵不寐，一回情到展君诗。
聪明何止识之无，礼貌分明似壮夫。惜此钟情何日了，朱门愁绝旧悬弧。
霜风催急箧无衣，恋阙频瞻日月辉。同是别离君更切，登山临水送将归。
爱染朱丝约髻心，退红嫌浅绛嫌深。通犀插久销光彩，更遣寻求蜜蜡金。
为爱桥边半树斜，解衣贳酒隔桥家。唐人苦死无标致，只识玄都观里花。
瑟瑟西风下建章，御栏无限菊花香。天心亦爱黄金蕊，故遣轻云护早霜。
一舟随泛水云中，醉爱高眠仰受风。惊起竹林双白鹤，背人飞过大溪东。
冥得机心岂在僧，柏东闲步爱腾腾。免教世路人相忌，逢着村醪亦不憎。
溪山堂上有约束，要待春日同暄妍。小梅恃爱犯颜色，独洗粉面当老拳。
遂初赋就笔馀铓，赠我蒙探古锦囊。耐久固殊流俗败，含情浑似故人长。
花朵正怜多𩉾鞢，柳梢偏爱小差池。陶潜狭室夸容膝，庾信低窗诉碍眉。
一契高山流水心，形神空静两忘情。自非父母所生耳，听见伯牙声外声。
学写曹娥未就时，闲来只爱弄花枝。何当结得樱桃子，不负春风作意吹。
懒看游人独倚松，却应目断水溶溶。道人自分无情汉，休锁双蛾怅别容。
借得官亭小似船，六桥风月友三贤。芙蓉未发荷花老，一点诗情若个边。
泚露和烟晓未乾，多情独自倚栏干。春风为报真消息，不是江郎梦里看。
湖上新正逢故人，情深应不笑家贫。明朝别后门还掩，修竹千竿一老身。
炎威翕翕正鏖人，惟有西风不世情。困卧小窗倦宾客，吹将好语到岩扃。
陋巷箪瓢乐所居，雅情真与世情疏。杏村雨过春丸药，竹户晴开昼读书。
情知无计奈春何，水涘山椒玉一波。密筱藏阴香几瓣，还愁微霰祝暄和。
双壶远寄碧香新，酒内情多易醉人。上国岂无千日酿，独怜此是故乡春。
攲帽扬鞭晚出城，驿亭灯火向人明。多情叶上萧萧雨，更把新凉送客行。
春来渐觉没心情，愁见豺狼夜叫声。君但远听肠应断，况仆羁缧在此城。
折来嗅了依前嗅，重惜清香难久留。多谢主人情意切，未残仍许客重游。
邮亭梦觉正三更，窗上花阴转月明。徙倚晓钟传远寺，更无人见苦离情。
相彼山泉源本清，太平君子濯尘缨。泠泠似与游人说，说尽今来古往情。
吾老方期汝亢宗，爱怜不与众雏同。岂知希世千金产，止作空花赚乃翁。
西湖寄榻绝逢迎，唯只云山似有情。底事却忘迁谪恨，江南无此赤鲟羹。
雪后园林无限好，松间风月有馀清。见他桃李动归兴，想见梅花不胜情。
阳关酒尽不成声，杨柳烟中一棹轻。日暮碧云烟水阔，梅花难寄此时情。
惹恨光阴晦复明，郎边日月岂无情。曾闻宦路新来险，不愿君名草率成。
楚俗翻花自送迎，密人来往岂知情。夜行独自寒山寺，雪径泠泠金锡声。
对月临风不自由，都缘触景便生愁。春来总是相思夜，夜夜相思月满楼。
点缀春风只一枝，此花犹是半开时。更令老杜如今见，便是无情也赋诗。
一寸柔肠万叠萦，那堪更值此春情。黄鹂知我无情绪，飞过花梢禁不声。
秋水春云万里空，酒壶书卷一孤篷。多情最是闲鸥鹭，留得诗人作钓翁。
渌水朱华太有情，兴持杯酒映寒檠。过江若与莼鲈遇，已让秋风第一盟。
浦云初出日边襟，江口欣闻岭外音。率尔乡情无细问，乡情话及令愁深。
远道何由惠海南，不堪归兴满松杉。亦知三月当三日，花鸟馀情到草庵。
醉袂几侵鱼子缬，飘缨长罥凤皇钗。知君欲作闲情赋，应愿将身作锦鞋。
山人不爱青山住，乞得山中宰相诗。若遇郗家公子问，住山须待买山赀。
读彻闽人痛哭诗，风流遗爱见新词。伤心御史青骢马，今日行行避有谁。
落梅秾李趁时新，枯木崖边一任春。尚爱乡音醒病耳，隔墙时有卖饧人。
晋鄙合符果自疑，挥锤运臂有屠儿。情知不是信陵客，刎颈迎风一送之。
云暗湖光雨四垂，珠玑万斛撒琉璃。紫苔阶面寒声急，有甚心情更赋诗。
红樱桃下整乌云，春色枝头有几分。欲写芳情寄双蝶，数声禽语隔花闻。
爱山分席坐松阴，草草杯盘慰赏心。水乐不鸣天籁寂，数声幽鸟和清吟。
残蓼枯荷八月秋，枝间独立更迟留。怜渠本是无情物，何事而今也白头。
战血淋漓洒美人，君王意气委黄尘。多情不渡乌江水，为有红颜在草茵。
芙蓉易采波难涉，只恐神龟住香叶。月斜欹枕梦还佳，道情不乱庄周蝶。
坐我高斋笑语新，此时归思浩然生。不因乘兴一来往，争识孤云物外情。
吟情偏向静中生，桂影吹凉似水清。十日雨晴秋便老，一蛩犹恋豆根鸣。
听彻千声与万声，掠花穿柳漫多情。可怜不及岐山凤，立向朝阳试一鸣。
满面南风指四明，山长水曲不胜情。自言此去云林下，惟讲华严报太平。
无情谁似东风薄，相见那思雪夜初。欲把红颜借桃杏，便教枝上白纷如。
以身送客情几何，以心送客情最多。任意所之无远近，不论山险与风波。
十载青山几战尘，还家何处访情亲。儿时巷陌今难认，却问新移来住人。
惠爱如兰正吐芽，芳风吹落几千家。明年催直金銮殿，龙口飘香看百花。
谷风凄怨不堪歌，奈此人情世态何。流俗但随忧乐转，故人应合起颓波。
扁舟去稳似乘槎，瞥眼轻鸥掠浪花。绝爱陶公山尽处，淡烟斜日几渔家。
惟有寒潮不世情，朝朝莫莫过空城。百年车马阊门外，独被春风草又生。
旧游长忆在余干，几对琵琶烟雨寒。白发无情人易老，画中浑似梦中看。
江北江南一道兵，匆匆据石各论情。功成与尔游沧海，此语当初是至诚。
阿梅笄岁得同欢，懊恼情深解梦兰。莺语轻清花里话，柳条柔嫩掌中看。
负担行歌过古坟，故妻犹是饭王孙。他年一见呼同载，不念前情念后恩。
无事时来立葑田，几回惊去为归船。霜姿不特他人爱，照影沧波亦自怜。
春浓春事揽春情，雨湿桃花褪绛英。才得放衙闲散步，细听黄鸟隔林声。
暮年秋色恋江乡，酒熟鱼肥蟹著黄。已见庐山非入梦，一帆风稳称归航。
孤篷三夜倚娉婷，浪自掀天梦自清。舟子莫嗟前路远，小姑于我故多情。
今人令节昔人悲，寒食几时又五丝。自是时情重怀古，眼前曾否问鸱夷。
阳羡春芽玉万株，新焙得似虎丘无。纵令王肃无情思，不与诸伧唤酪奴。
马颊河阳近北辰，去来犹尔恨通津。陌头总是春风树，自笑杨花只恋人。
君从城郭几时还，知我肩舆夜过山。多谢有情思晤语，五更追送到溪湾。
绿水兰桡泛雒神，隔阑遥唤送情亲。匆匆不记仙人号，大概知同色界人。
棱棱襟襫梦难成，又听鹃声更恼情。叫道不如归去好，蜀天何处是归程。
细朵斜枝恼意香，月明疏影媚横塘。悬知不结青青子，故作无情淡淡妆。
御沟新涨雨初晴，杨柳毵毵啭早莺。朝罢都门一相送，故乡回首不胜情。
茅堂结构背江干，日日爱看江上山。箕踞盘陀吟未稳，不知身在画图间。
冯翊追趋猎渭城，丁宁天语相班行。当时何事亲承诏，千载君臣际会情。
平生亲爱独诸晁，叔也相亲共寂寥。半日不来须折简，暂时相远定相招。
怜春春望望东溟，一派云烟画不成。寻到武陵花放处，渔郎可是便无情。
忧患磨人鬓易皤，近来更觉别情难。霜筠雪柏图坚耐，愿保贞心共岁寒。
落日西山近一竿，世间恩爱极难𢬵。近来不作颠狂事，免被冤家恶眼看。
众醉陶陶我独醒，此心于世已忘情。老翁不识孤臣意，谩向沧浪歌濯缨。
溪林元不择人清，自少人来向此行。若使行人多此处，谢安何必有高情。
平生作意轻羊舅，岁晚何心佞羯奴。为问荆齐是三窟，此时容有宦情无。
云寂露凉丛蕙悲，意衔情恨隔年期。残机夜歇金萤度，怨女啼春玉箸垂。
勇退知几自古难，人情宦路险于山。劝君休唱眉间曲，放我山中自在闲。
大道要为天下公，割吾所爱以归侬。北窗不在西湖上，惊见飞来湖上峰。
马力虺隤苦不禁，仆夫流汗亦沾襟。抱琴来写非无意，爱此山高涧水深。
五彩龙文瑞气横，少年天子御天行。定知宴语从容后，询遍闾阎困苦情。
一枝苍玉赠卿行，不尽同官缱绻情。知有乡人候归旆，夜来南斗避文星。
翠蛾红脸不胜情，管绝弦馀发一声。银烛摇摇尘暗下，却愁红粉泪痕生。
百仞玄云片玉清，园林风致似虞廷。只缘解得高山意，指下无音太古情。
平生老信爱颠狂，觉子而今继道场。坐断前溪去来路，为谁辛苦为谁忙。
老来长忆唐昌寺，剃发染衣情未磨。万叠山高双涧急，仲宣楼上月明多。
一杯浊酒送残灯，岁月无情感慨增。垂老渐忘儿女态，从教客况似山僧。
前人说法后人听，由来两个总无情。祇缘口耳都相似，所以流通道自成。
卫霍功名无素誉，韩彭富贵晚堪悲。梅花引角边情剧，况复人间岁暮时。
非尝声响聒天来，鼓动阳春海上回。偶尔惊人还寂寂，情知不是武侯雷。
翡翠帘疏不蔽风，新凉初透碧纱栊。涓涓玉露团团月，说尽秋情草下虫。
茂林修竹未成往，游目骋怀聊自欣。畅叙幽情有齐契，一觞一咏细论文。
木落天晴山翠开，爱山骑马入山来。心知不及柴桑令，一宿西林便却回。
霜槛枝头结素云，分明便有绣成群。紫黄为爱春风早，时向瑶台折赠君。
昔从多士侍朝廷，尝对龙颜展寸诚。今日共来供祭祀，独瞻松柏不胜情。
碧树微凉露气清，感愁怀旧独含情。西楼月夜明如水，只欠桓伊一笛声。
芦洲无伴卖孤鸣，画者无情看有情。才与不才俱未免，九原难起问庄生。
洛阳城里一愚夫，十许年来不读书。老去情怀难状处，淡烟寒月映松疏。
草为床坐瓦为杯，爱著幽香未拟回。醉到花残呼马去，姚黄魏紫莫相猜。
是处青山可炼丹，问君拔宅向何山。纵令儿女恩情重，鸡犬何心不肯还。
幽院才容个小庭，疏篁低短不堪情。春来犹赖邻僧树，时引流莺送好声。
有营何日得无悲，无欲无时不自宜。竹影一窗泉一曲，山斋非是爱吟诗。
弦上歌珠字字清，乍欢还怨不胜情。当筵醉杀新丰客，十四楼中第一声。
旷士无时不爱山，却嫌庭户少巑岏。何年劫火留遗断，便作北高峰下看。
柳阴新月上银盘，入座清辉落酒寒。莫把闲情听络纬，露华已湿玉阑干。
宦情文思竞阑珊，年去年来两鬓班。独向高斋展衾卧，了然尘土不相关。
汴水西头鼙鼓声，宝笺香翰尚娱情。可怜㶉𫛶空毛羽，不解传书到北京。
风吹雨打只伤神，白首龙钟尚爱春。花意未应嫌老丑，十年前是种花人。
为爱城南草树幽，漫携童马作春游。红尘杳杳斜阳路，却忆扬州十二楼。
吾宗子弟森森在，爱尔清年颇自强。勤俭两言行到底，管教门户日辉光。
旁舍潜夫十年旧，会茶时复坐僧毡。爱将夷甫雌黄口，解说定林文字禅。
今早神清觉步轻，杖藜聊复到前庭。市声亦有关情处，买得秋花插小瓶。
双鹤高飞薄太清，罗浮东去是蓬瀛。丹砂未就沧洲晚，孤馆采芳空复情。
情如芳草恨绵绵，骨化千生不断缘。何事燎原烧已尽，春风依旧碧连天。
尚书好画江南住，寄与题诗两翰林。千古高情俱妙绝，至今春树暮云深。
绝爱楼居卧看山，照人秋月入楼寒。秖今此景那能得，时展新图对月看。
石榴雨绽珍珠颗，山鸟风梳翡翠翎。遥忆故人千里外，画图聊寄别离情。
酷爱孤根暖独回，吴缣光拭向谁开。小诗欲寄司花手，昨夜清香入梦来。
摽排甲乙位高低，爱杀山翁手自题。多少黄金教歌舞，落红空溅雨中泥。
雨过清流走白沙，隔篱红杏一枝斜。可堪风日浓于酒，更爱君诗丽似花。
满院薰风清画迟，海榴开到过墙枝。美人窗下闲针线，却爱花间绣眼儿。
文光万丈照丹溪，爱尔慈乌夜夜啼。父有遗经能教子，草堂犹在此溪西。
林野生来失佩韦，回头四十九年非。故乡寸地堪思想，莫恋并州不肯归。
灯花鹊喜两无凭，那更清宵梦不成。月上楼头天似洗，愁人别是一般情。
藤萝石上寻长迹，金粟图中见小身。抖擞几重衣裓看，情知不□散花人。
光阴高柳欲飘绵，拂著蔷薇锦壁连。莫道行人总无识，定因罗爵爱门前。
不知经世竟如何，转看人情败意多。赖有好山供客眼，此生吾亦未蹉跎。
春归门巷静深深，老去无情不彊吟。风絮入帘晴昼永，自烧香饼试花沈。
料峭馀寒透裌衣，卷帘休讶燕来迟。多情苦被春催柳，带眼无端觉屡移。
旋烧枯栗衣犹湿，去爱峰前有径开。日暮更寒归欲懒，无端撩乱入船来。
一尺残膏到晓明，五更霜里万千情。依稀梦得迟之句，红映楼台绿映城。
白花飞来江水东，不恋魏宫阊阖风。把臂踏歌歌未巳，至今春兴恼诸公。
莫为蒲骚举高趾，边情转眼又千回。吴房小败宁非计，防后飞军雪里来。
葭菼萧条半著霜，故人迢递溯归航。东风无限江南意，因尔牵情万里长。
名酒烦将一斛来，瘴馀衰病不胜杯。醉中独爱舂容奏，恰似春潮卷海回。
素波凉晕淡层城，怊怅三年此夜情。独捲疏帷成默坐，暗虫相应作秋声。
江南花木竞春深，塞上风云逼岁阴。爱日倚需长一线，管窥应得见天心。
爱彼山中石泉水，幽深夜夜落空里。至今忆得卧云时，犹自涓涓在人耳。
状元红与尚书怀，抛掷如泥满六街。笑他八十山中叟，只爱香城红绣鞋。
净几明窗尚友轩，道情诗思共悠然。春宵几度相思梦，霁月光风各一天。
雪月尊前足笑歌，到门何事不相过。情知离合皆天意，只恐重来白发多。
不嫌茅把盖头低，为爱平檐野雪迷。自与芦花梦明月，夜寒空误鹤来栖。
流年冉冉去无情，日夜溪头布谷声。城郭虽存人换尽，令威应悔学长生。
深爱宁随物外迁，寝门晨夕寸心悬。果然百岁从天赐，看汝斑斓七十年。
章台自有路旁情，可恨年年赠远行。记得昔时攀折处，新稊重向旧痕生。
鹅笙凤管奏春风，玉节金麾满太空。今日广成成后进，不知何事恋崆峒。
姑苏台畔卧经春，歌管凄凉忆美人。杨柳无情飞絮乱，可怜如雪亦成尘。
杨柳生寒莫上楼，夕阳芳草泥人愁。情知社近迎新燕，尽捲湘帘不下钩。
往来湖海一扁舟，汴水多情日自流。已去淮山三百里，主人无念客无忧。
交情到老终难已，此味平生毕竟浓。远近行藏两相望，湖山应自白云封。
今年贤弟去贪佛，平日阿兄真爱山。肯使道肥诗则瘦，王孙人物未斓斑。
贝叶亭前绿始荣，黄莺偏爱晓时鸣。双双深坐梧桐里，语尽春风无限情。
故园年少爱风筝，入夜轻弦也自鸣。欹枕忽惊时序似，听来元是水车声。
幽居处处映烟萝，归隐桥边月色多。蟾桂有情怜病叟，清光终夕照酣歌。
云汉寥寥雪羽毛，海风吹月倚秋高。石田瑶草俱情思，时见临池一吮毫。
昔年曾看海阳图，巧状湖山恐见诬。今日登临真可爱，画图翻觉少工夫。
有弟书来唤我归，客情偏觉雨声知。恰当浊浪粘空际，正是青山到梦时。
弹铗宁因味不兼，养鱼偏爱出藏潜。请看鳞甲凌秋奋，九万名从小鉴添。
稽首飏言一再申，上容渊穆俯微臣。情知斋室先瞻拜，五帝三王列圣人。
南山晴翠入波光，一派溪声绕路长。最爱早春沙岸煖，东风轻浪拍鸳鸯。
浑如冷蝶宿花房，拥抱檀心忆旧香。开到寒梢犹可爱，此般必是汉宫妆。
八极周流皆我神，世间争爱梦中春。凭君莫向痴人说，谁信无身是有身。
海日高临塞上城，汉家诸将久屯兵。断云飞去辽天阔，北望燕然万古情。
天生素面能留客，发意关情并在渠。莫怪向者频声战，良由得伴乍心虚。
阶草无期日自生，独馀贫病破元正。春风一种生生意，谁道年来也世情。
北风吹雪满汀洲，欲折梅花不自由。无限离情渺难寄，题诗更上一层楼。
道人相见古梅边，为写幽情拂响泉。窗外南枝春尚浅，雪英千片落冰弦。
先生老去铭当出，东白人来表可闻。却爱大流山上月，清光先到一峰坟。
出门政觉病躯难，已分春风负牡丹。送花载酒能俱至，愧尔交情殊未阑。
深院鞦韆儿女情，桃花香暖月华清。碧窗梦破啼鸦散，杨柳风前笑语声。
夜阑人静漏迢迢，云景无情闭碧霄。不见嫦娥真面目，裴回虚度可怜宵。
承将大笋来相诧，小圃其如都不生。虽向性情曾著力，奈何今日未能平。
江平如掌雪风清，束矢钩金快此行。终使摘奸归帖服，已非虞芮昔时情。
望断红云笑语赊，殿头催唤七香车。圣情不管韶光换，促制新年彩胜花。
已恨青山临渡口，相思回首隔夫君。更堪重到相思处，不见青山见白云。
谁写天真第一枝，盈盈霞色照轩墀。多情错认杨妃醉，亭倚沉香日暮时。
春入多情草木妖，霓裳相倚奏咸韶。玉栏一样红如洗，不比觚棱锁二乔。
云容覆枕无非白，水色侵矶直是蓝。田种紫芝餐可寿，春来何事恋江南。
水流乱石杂溪声，鸟啄残红照月明。春色自来无去住，垂杨何故动人情。
龙眠幻出摩诘句，想见落笔怀抱空。只有古今情不尽，渭城杨柳几春风。
娇靥枝枝破浅红，暮寒无语向春风。谁来花底多情立，白发如丝一病翁。
里巷相闻长者声，春风更有女萝情。殷勤为作愁肠曲，白日西颓月又生。
水玉空青不易求，兰苕翡翠擅清秋。才情岂是人间少，不到高唐梦未休。
叶落吴门一夜霜，悠悠离思海天长。殊方不为无知己，自是人心恋故乡。
定回犹觉幻身轻，更著梅花巧尽情。月上栏干照孤影，一枝斜映小窗明。
秋水浮船五尺深，也无情事到讴吟。十年荡桨无人问，却有飞鸿识我心。
雨后参差锦树明，碧云楼阁丽秋晴。扁舟闲恋溪亭净，已胜山阴雪夜行。
儿童且莫卖呆痴，我爱呆痴汝不知。但愿明朝新胜旧，休论昨日是耶非。
怕向帝城寻子公，官馀且自策闲功。若论杜集黄陈事，我爱东平巩睡翁。
老圃堂前看晚晴，近溪时听斗船声。不知远境干戈意，但觉凭轩笔砚情。
濮园议礼伸舆论，代邸崇恩本圣情。正阳文母遵门入，五凤英皇却辇迎。
停舟西日四三生，共宿津头风雨情。须信万缘皆有命，肯将行止问君平。
无情说法异盲聋，听得之人眼耳通。不但近尘并远刹，十方度尽显全功。
西北红云望帝京，旧游裘马尽飞缨。传书欲问看花伴，谁是当年管鲍情。
道人心迹已双清，更挹寒泉涤俗情。徙倚虚亭无一事，笑予尘土满冠缨。
春灯春月晃春城，相向尊前二阮情。今夜逢春春尚浅，更看春色老蓬瀛。
不许蟾蜍此夜明，始知天意是无情。何当拔去闲云雾，放出光辉万里清。
青衫憔悴老江州，放逐归来万事休。止有醉吟情未减，又翻新样柳枝愁。
江湖蓑笠旧交情，石滑泥深步转轻。恰是革华踪迹险，宦程高处越难行。
爱酒耽棋田处士，弹琴咏史贾先生。御沟临岸有云石，不见鹤来何处行。
五彩兰桡滚浪飞，击鼍舟子碧霞衣。中流乱入鲛绡室，亲见龙王爱女归。
野人不省爱梅好，弃在荒篱荆棘边。细雨东风欲零落，我来相见一潸然。
岁晚山林万木空，独行长向老松东。迂夫最爱宽闲地，未肯寻源到水穷。
哀饥曾进沙边饭，伏跨还输市上豪。举足重轻因恋汉，区区荣辱等秋毫。
一客风流云水际，两侯潇洒雪霜时。如今三友交情密，不到岁寒人不知。
却喜君知取友端，诗情游戏志睎颜。更烦为说开三径，安得斯人数往还。
麻姑米白玉床丹，老去慵将狡狯看。却爱一川风絮好，就船做得雪团乾。
峨峨祠宇汶城西，古冢荒凉绿树齐。为爱太师忠节重，几回下马读残碑。
去国谁惊蕙草秋，几回馥郁向中洲。只今泽畔行吟处，湘水无情也解愁。
草堂筑得傍林丘，溪友相过即放舟。翻爱白云如画意，终朝长在碧山头。
绛桃枝上雨初晴，相唤相呼更有情。上林千树花如锦，好向朝阳杂凤声。
英雄往事堪叹息，栏干徙倚情何极。学取山翁醉似泥，不同羊祜谋人国。
接粮御史性情真，断事官来苦怒嗔。索酒索钱横生事，遭风遭浪肯知人。
东山为乐奈苍生，望重须知亦累情。蜡屐春来行更好，桃花洞口笑相迎。
山菜青青莫辨名，暂时同遂隐山情。驴蹄狗脚凭呼唤，不羡龙须得好称。
平生学术在斯民，蕴积渊源百未伸。边障掾曹聊小试，一城惠爱已如春。
水烟山霭尽春情，不但花容与鸟声。篱壁风光人不管，土牛看罢趁街行。
与君乍别异枯荣，不谓君心似我情。强欲从郡无那懒，思君窗卧对云行。
北阙恩波浸正深，南山瑞气福骈临。奎光明月春盈卷，总是莱衣爱日心。
高卧空山百感生，一番风雨倍伤情。孤灯寂寂谁相问，只有薇花照眼明。
水际行人绝往来，石泉幽树太清奇。挥毫对客无情意，不似黔驴背上诗。
爱花如梦少年狂，云鬓鸾钗百宝妆。三日醉眠金帐底，春衫浑是麝脐香。
交亲不要苦相忧，亦拟时时强出游。但有心情何用脚，陆乘肩舆水乘舟。
古羊人物舜风馀，子姓传来祇旧庐。为爱一门能守义，相承五世不分居。
弟过江东得附辞，奠犹乖往恸奚为。情真未觉幽明负，贫病牢人甚絷维。
缤纷紫雪浮须细，冷淡清姿夺玉光。刚笑何郎曾傅粉，绝怜荀令爱薰香。
画栏草碧与花香，隔断烦声日许长。如此风光藏老大，平泉空爱睫前庄。
早春游望过欧潭，青竹红桃水似蓝。钓艇画船山色里，令人只是恋江南。
爱看支硎一角山，何妨身卧薜萝间。峰头片片秋云白，不碍虚亭鹤往还。
明月舒光乍上枝，梦残空使楚王悲。无情最是巫山女，暮雨朝云只片时。
鸡鸣踏月复前期，爱日如烘霁雨时。青眼满堂春似海，扬州诗兴溢南枝。
天北天南泪满衣，虏庭同系不同归。也知生死交情地，慷慨柯盟事巳非。
最爱东山碧玉丛，洗开尘土见穹隆。官闲莫道□□遁，看取岩前二老峰。
白下门前歌雨晴，护龙河畔买车行。一双车轮千万转，恰似思家千里情。
梅从山上过溪来，近爱清溪远爱梅。溪水声声留我住，梅花朵朵唤人回。
爱古探奇亦可怜，锦囊玉轴不论钱。拟须跂马江头路，日日望君书画船。
榆关西去接轮台，万里烟尘画不开。无限边情空浪说，惟君亲到玉门来。
春来无处不闲行，楚润相看别有情。好是五更残酒醒，时时闻唤状头声。
去时盟约与心违，秋日离家春不归。应是维扬风景好，恣情欢笑到芳菲。
履斋画里实斋堂，四十馀年故意长。我识渭阳情更切，西风岸藻不胜黄。
字草情真读未休，夕阳河上便登舟。望中不见书来日，一点征鸿一点愁。
欲来不解自操持，白日明庭抱爱姬。世降的从何处起，醉眠王母二家时。
长从家集慨穷经，述作尤深感至情。巴冈遗陇低回处，饱挹山泉一味清。
此行为爱荡中莲，万里清风驾客船。两壁青山看不尽，举头天际有飞鸢。
满船儿女厌江行，我爱江行怕入城。惭愧风师教款曲，为分一舍作三程。
蓼花秋水漫官衙，令尹情怀自一家。退食小斋无俗事，闲呼童子问桑麻。
含情少妇倚银缸，绣罢鸳鸯日满窗。解得世间离别苦，故将好鸟织成双。
西塞山高截九垓，谶谣终日自相催。武昌鱼美应难恋，历数须归建业来。
拍手阑干看锦堆，留翁未肯十分开。惜花惜别情相似，急急从今载酒来。
凄然风景正孤清，忽忆当年问水情。半夜吴舠劳玉指，梅花零落秀州城。
茜色霞笺照面赪，玉郎何事太多情。风流不是无佳句，两字相思写不成。
仲明我友一肝肠，爱子慇勤出妙方。病后药囊真壁垒，老来贝叶是资粮。
膏泽乘时要发生，云师可是太无情。朝朝只解连空晦，好雨终悭造不成。
愁断齐奴一寸心，谁知青女怨犹深。长吟莫恋宫前柳，黄叶秋风自不禁。
一曲歌残唐祚衰，华清犹见草萋萋。佳人本爱徵方物，好把虬珠付马蹄。
马上明妃万里行，四条弦里断肠声。如今纤手朱丝底，不唱离情唱合情。
黄帽船头发棹歌，临流握手奈情何。人生离合虽常事，争似今时别意多。
无情久矣学枯禅，话到伤心我亦怜。骨劲冰霜虽已惯，不禁秋雨泪涟涟。
万斛苍烟恋钓矶，一川秋绿漾清晖。空明隐映流光薄，翻忆当年苏紫微。
酷怜风月为多情，还到春时别恨生。倚柱寻思倍惆怅，一场春梦不分明。
往年曾读兴公赋，颇爱天台擅美名。数幅生绡传貌得，恍如陆地到蓬瀛。
凿石为瓢意若何，泉声流出又风波。我来石上弄泉水，祗道希颜情味多。
清香素质恼诗情，更倩挥毫为写真。共挽东风拚一醉，不须摹仿费精神。
爱君才辩吐如倾，圆直横斜善讲兵。休弄向时闲笔砚，破蛮征虏是功名。
几年陶器尚收储，拜赐先皇旧帑馀。捧持但觉恩为重，宝爱深知玉不如。
曲曲回廊十二阑，风飘罗袂怯春寒。桃花带雨如含泪，只恐多情不忍看。
银烛高烧照艳妆，繁华过眼已相忘。敲门自爱看修竹，未必殷勤为海棠。
骨肉真情出不期，捐阶盖井我何知。风埃满目闲来往，天性曾无一点疵。
夜来江雨宿蓬船，卧听淋铃不忍眠。却忆紫微情调逸，阻风中酒过年年。
柳思花情分外娇，青楼消息夜迢迢。金陵看得新歌舞，不数吴音共楚腰。
义在甘心自杀身，人情天理此为真。谁能出段乾坤里，长作偷生负罪人。
庐山突兀上霄汉，使君豪气与相酬。庐山虽好不足恋，归矣当为苍生谋。
陇山鹦鹉羽毛鲜，养在金笼已数年。应为能言人爱惜，教成御制鹤冲天。
酒吾甚爱径须醉，快洗平生老瓦盆。中有笔峰能画我，一牛横笛过孤村。
爱无差等墨之徒，理一由来分则殊。爱只是情仁是性，合于仁上着工夫。
上国来游重友于，归情犹自忆江湖。一樽不尽临歧意，明月西风雁影孤。
杖藜谈笑出幽林，囊底丝桐物外心。古调即今谁复爱，竹风山雨旧知音。
银台相望渺银河，瀫水情人待亦多。妾本一身非两体，一时难作往来梭。
未问含章眩晓妆，巧将圭璧叠宫墙。爱民天子心尧舜，犹自黄封降御香。
杨柳毵毵弄晓晴，柳边持酒送君行。春风吹起如簧语，可是啼莺最有情。
满地落花初过雨，一声啼鸟已春归。午窗梦觉情怀恶，风絮欺人故著衣。
君游园苑百花新，花下红妆采白苹。竞将颜色比花色，花色无情不及人。
滩石高低水不平，水流滩急总无情。舟人到此浑无赖，抱着篙儿叫几声。
细雨荒荒白下城，茅堂深隐称高情。清晨读罢淮阴传，坐看门前江水生。
六宫禾黍千年恨，一片江山万古情。明月不关兴废事，夜深还照石头城。
新起此堂开北窗，当窗山隔一重江。白茅草苫重重密，爱此秋天夜雨淙。
风里秋蓬不自由，一生几度过隆州。无情团柏关前水，流尽朱颜到白头。
雨斜风骤树连云，荒远人家酒不村。小醉未成愁又入，更无情绪到清樽。
无情丧主没钱僧，送上城南无事人。捡尽传灯无尽录，更无公案遮番新。
石官入塾名彭祖，爱尔聪明每好奇。定是能删径边竹，不教摇动损花枝。
尘冠寂寞更休弹，车辙荒芜昼掩关。一片清晖长在眼，多情惟有四飞山。
在宅觅车犹是欲，出门露坐始无依。载行一兽无名字，但爱雪山香草肥。
人愁春去少花枝，我爱园林春晚时。嘉木阴阴吐新叶，好风微度绿参差。
薰风初动日初长，红蹙榴花出短墙。旧识不来情思懒，北窗高枕卧羲皇。
四人坐酌垂杨下，共爱清阴覆绿渠。未尽一壶还上马，却将闲散羡游鱼。
文似春华铺晓陌，思如泉涌注长江。诗情道性知无梦，频见残灯照曙窗。
携手河梁一别归，衷情尽寄五言诗。故人妻子存乎否，因甚诗中无片辞。
归涂检点物华非，黛色随风上柳枝。扑扑晴香恋芳草，却疑春去未多时。
异时乘月唤胡床，便羾青鸾到玉堂。见说紫清虚伫久，渔船休恋落花香。
今昔交游感慨生，通家孔李重含情。其如鼎水难持赠，聊借秋风一棹轻。
上饮黄泉下土壤，夜来唧唧尽愁肠。屈伸尺蠖求何事，岂有孤情到首阳。
寄语江鸥莫浪猜，先生爱汝水潆洄。自从楚国灵均后，几个骚人到此来。
丰调情怀未易窥，荷丝牵结可胜悲。香幽韵远含毫字，付与风流作话垂。
酣酣芳意不胜春，一笑嫣然恼杀人。分寄多情还解否，要教国色在东邻。
偶然游宦刺桐城，两见南薰荔子生。欲别北楼还小立，留题云榭岂无情。
莲花簇就济南山，湖上看山尽日闲。一札十行文似锦，非关长史恋人间。
月桐不似虎头痴，颇学王维爱作诗。烦君满壁沧洲画，画我萍居听雨诗。
零落斜枝雪未乾，且垂薄暮护微寒。大都荣悴人情别，我为残英特倚栏。
为爱鹅溪白茧光，扫残鸡距紫毫芒。世间那有千寻竹，月落庭空影许长。
几多鹤发京华客，荣利关心未肯闲。谁似翰林马检讨，黑头苦意恋家山。
绿杨何处不相逢，到处伴他花草红。只为人闲苦离别，更无情绪管春风。
新波猎猎弄风蒲，雨后云山半有无。一段胜情谁领略，欲从画里唤方壶。
急须乘兴赏春英，莫待空枝谩寄声。淑景暖风前日事，淡云微雨此时情。
年年长是阻佳期，万种恩情只自知。春色转添惆怅事，似君花发两三枝。
香阶宝砌静无尘，遥指星河再拜人。若把离情今夕说，世间生死最伤神。
元戎小队出郊坰，落絮游丝亦有情。纵酒欲谋良夜醉，系帆何惜片时程。
忆昨初为海上行，日斜来往看潮生。如今身是西归客，回首山川觉有情。
十年寻梦旧江湖，岁晚寻幽爱此居。今日门前山色好，客来衔袖有文书。
倩搔背痒坐深村，爱说前朝赐帛恩。县帖不来寻社长，自摊牛契教玄孙。
哀蝉落叶送秋声，圣主新歌最有情。不恨香魂迷帐幕，更催方士访蓬瀛。
可怜吴蜀爱荆州，胜赏相当卒罢休。何地无城堪保障，此城端为据咽喉。
楚妆不入汉王宫，宠爱如花悟色空。世上女儿休笑我，当年曾伴拔山雄。
四畔喧呼寝不宁，萧萧风雨夜三更。体寒衣温皆同趣，气叹声嗟共一情。
我在红尘君碧山，漫无音信报平安。知君不是忘情者，却为情多下笔难。
青丸颗颗叶间藏，雨绽微酸刺齿香。爱护莫教风摆落，墙头留取掷裴郎。
分明翠笼掩金鳞，鼓枻飘飘不可亲。底事官船渠不卖，官人不是爱鱼人。
道人清夜理瑶琴，爱学啼乌啭羽音。莫把世人工拙论，世人弹耳不弹心。
势似孤峰一片成，坐来疑有白云生。主人莫怪殷勤看，远客长怀旧隐情。
韶风万物照我庐，昨岁骈头今并疏。自是爱花心不足，何知物物有乘除。
花开花落一禅龛，欲结三年半日谈。爱水情根如不了，依稀来证老瞿昙。
真人升去寂无音，徒指空坛说杏林。讲道虽非夫子惠，此心还是爱人心。
闻道溪桥涩欲乾，黄昏缟袂不禁寒。爱之不见空搔首，玉立亭亭可得干。
含情落叶已缤纷，深转歌喉齿未分。桥上玉人真咫尺，箫声似隔数重云。
已剪诸郎百虑轻，骄儿长大又生狞。祇愁南内无归日，南内归来万古情。
乘车戴笠倍多情，长老峰头笑一声。僧未隐山官未擢，相逢不敢问前程。
一声远笛数声砧，月满江城夜正深。坐据胡床爱凉思，空阶移尽桂花阴。
惜春情重减香肌，正及提孩学步时。莫道芭蕉通换叶，已无一笔旧题诗。
道上轻埃逐锦鞯，山中孤洁似神仙。多情最是清泠水，照见冰容似去年。
当时何事太情多，不悟危机出苎萝。一夜月明天似水，吴王台上越王歌。
芳草连坡挂柳绵，春风卷地落榆钱。时光解与行人别，若有离情应泫然。
炀帝看花太放颠，锦帆龙舸万千千。情多化作相思鸟，夜夜芜城啼杜鹃。
日出河冰流有声，舟人一路击冰行。三朝三暮清河口，幸有香醪慰尔情。
万古经书万古明，圣贤言语圣贤情。乾坤倘与人描画，日月山川想更精。
今年太守采茶来，骤雨千门禁火开。一意爱君思去疾，不缘时会此中杯。
山翁醉倒习家池，欢饮儿童翁不知。今日使君情更别，只来啜茗赋新诗。
鹭浴鱼跳在镜屏，摇青浮碧太鲜明。墙东种得阴成幄，隔叶看来却有情。
嫩似金脂飏似烟，多情浑欲拥红莲。明朝拟附南风信，寄与湘妃作翠钿。
歌楼经雨损花枝，魂断无情白傅诗。不啄阿京坟上土，地遒天老总愁思。
手足情钟共处埋，荣枯顿异可胜哀。长公松下无人扫，三从诸孙岁一来。
行台直北是高城，城外溪流面面清。更拟濠梁寻胜事，观鱼侈有昔人情。
先生爱菊似柴桑，三径归来亦未荒。莫道空山秋色淡，新花一朵御袍黄。
浪喜灯花落又生，夜寒频放剪刀声。游鸿不寄征夫信，顾影娉婷无限情。
绛衣披拂露盈盈，淡染胭脂一朵轻。自恨红颜留不住，莫怨春风道薄情。
两地何知死与生，雁来愁听月边声。多应万里孤飞影，只抵长门一片情。
淡妆浓抺固相宜，风月才情酒共诗。欲把芰荷都折尽，只将清泚照须眉。
千劫情缘万古期，楼中萧史姓名非。洞天花落秋云冷，肠断青鸾独自飞。
金蕊繁开晓更清，薄霜浓露倍多情。归田谁是渊明兴，独绕东篱万事轻。
竹缘货殖比封君，松爱微官不避秦。至竟羞与哙等伍，岁寒谁障庾公尘。
到城先自问残僧，老大关情一片冰。莫为空门能释恨，空门此日恨尤增。
不爱金章紫绶纡，欣然玉局自安居。近来作计谁云拙，六六之年创一庐。
扁舟未觉出城难，访旧情知老畏寒。七十五翁无□□，□楼聊且隔帘看。
寒雀喧喧冻不飞，绕林空啅未开枝。多情好与风流伴，不到双双燕语时。
前邻百鬼瞰高明，夜雨华榱叹昔人。却爱君家鸿雁集，还能葺理草堂春。
到家几日南荒去，文水江头送别时。惆怅吞声泪垂血，此情只有两心知。
南馆西轩两树樱，春条长足夏阴成。素华朱实今虽尽，碧叶风来别有情。
辽竭幽燕去远征，那堪送别在燕城。居庸风色卢沟月，并作离亭一夜情。
楼上佳人唱渭城，楼前杨柳识离情。一声未是难听处，最是难听第四声。
绰约芙蓉照碧湍，红绡衫薄不胜寒。吹香洗露情多少，只得元戎一饷看。
依依绿荇动薰风，极浦帆边望不穷。最爱凭高上江阁，一时清兴与谁同。
江头日暮歌欲罢，告诉不尽哀情多。岭南自古炎蒸地，君去风霜合若何。
柳枝拂水万千缕，水去柳枝还却回。不似桃花爱飘荡，等闲流出碧溪来。
白面青巾拉马随，数程情义自相依。而翁高士髻年契，不受人间爵禄縻。
万钱食君君不尝，一饭爱我供寒浆。不尽三生蔬笋气，邓侯风味似支郎。
移得烟溪竹数竿，闲庭栽处绿阴寒。虚心高节真堪爱，不放常人暂入看。
寻常意绪任郎猜，肯信全无笑口开。今夕客窗孤烛畔，取侬情味细尝来。
不是山人酷爱山，忙中谁解暂偷闲。昏昏终日兼终夜，百岁能逢几破颜。
去年石上君携我，今日溪边我送君。世事尽从朝晚过，人情难必死生分。
娇生娇养娇性情，鹞儿高别两三层。春郊十里饴糖尽，买奉他家小主人。
云林写竹如琅玕，我昔爱之尝相看。凤凰去矣秋影独，白鹤归来辽海寒。
高楼小妇坐吹笙，杨柳春风动远情。却笑天涯芳草色，青青常是逐人行。
锦楼春望忆丹楹，更遇高情说早莺。江上境寒吟不得，湿风梅雨满船轻。
泥絮心情雪样髯，诗囊羞涩酒杯嫌。年来万事都消减，惟有床头历日添。
胡麻刈罢下荞初，引水家家灌晚蔬。但有茅檐随处好，渊明可独爱吾庐。
已爱清秋霁景鲜，山明水秀竹娟娟。更来花下成真赏，顿觉飘飘意欲仙。
君王不爱碧衔霞，独爱真龙被紫花。珍重王孙亲貌得，锦巾袱送野人家。
白雪蒙头卧佛庐，笔端亦解世间书。无情安用诗陶写，有病何须药破除。
地僻便知城市隔，心清自爱水云閒。障尘不用西风扇，香篆溟濛正下关。
石梯如画带江楼，喜遇看花旧俊游。十四年来情不尽，东风吹雨上官舟。
行止还将问舵公，物情宜异定宜同。陶陶小醉东山酒，且看渔舟荡晚风。
附丽高阴暑里春，衰荣不预主林神。胡床想踞僧垣夜，却爱香随露滴身。
添承抽铅吾自有，作灶起炉何所求。我爱延平深晦养，好将真诀契前修。
楝子花开香雨晴，乍逢还别若为情。不知流水将人意，送过南沙第几程。
十年京国梦中心，到此春光满上林。莫为莺花漫留恋，麦黄蚕老候归音。
葱茜亭亭爱一橙，日供清趣映檐楹。明朝回首怀萍梗，记得沉吟此际情。
一寸苍根手自锄，年来绕屋亦扶疏。客来但爱清阴好，不见幽人涧下居。
惠爱如春威似霜，神明佳政蔼馀杭。集贤庭畔依依柳，无限行人比颂棠。
东风袅袅扇游尘，生意菁菁未是贫。酿得黄齑三百瓮，故人细嚼见情真。
小楼春浅杏花寒，象鼎烟销宝篆残。情思不忺梳洗懒，半偏云髻倚阑干。
吴儿沿路唱歌行，十十五五和歌声。唱得小娘相见曲，不解离乡去国情。
半夜天香入岩谷，西风吹落岭头莲。空爱掌痕侵碧汉，无人曾叹巨灵仙。
圣处终难举似人，二三子在最情亲。于中检点平生看，香缕萦帘眇此身。
良朋良晤不胜情，细数扁舟出峡程。正是秋宵逢二八，月轮西没日东明。
相逢草草别匆匆，无限交情一握中。千里暂应分皓月，一方还为起清风。
识得祖师端的意，迢迢千里扣知音。当机一喝忘情谓，归兴犹如虎出林。
十二峰前且系船，眼中百里旧山川。遥知此夕多情思，江月随人处处圆。
一宿僧堂即便行，主人留客客无情。磬声只到山门止，一路猿啼共鸟鸣。
轻云著地柳垂丝，百尺高台独步时。遥爱南邻红杏树，晓来新有过墙枝。
蓝关回首自凄凉，积雪层冰道路长。去国可无三宿恋，旁人休笑马蹄僵。
翠峰高耸白云隈，石丈岩岩绝点埃。一段幽情谁可友，相知惟有松竹梅。
情随飞絮远悠扬，梦绕梨云去渺茫。忆得芳卿春睡觉，含羞懒下合欢床。
十亩苍苔绕画廊，几株红树过清霜。高情还似看花去，闲对南山步夕阳。
尘中冈测上玄机，日月忙忙速似飞。闲境不能精妙道，疑情谩说六铢衣。
江上飞花处处新，春山啼鸟似呼人。可怜爱酒无虚日，忘却刘伶墓草青。
三冬枯木遇春阳，翠萼寒英喷古香。雪鬓老婆情未瞥，冷看花树哭檀郎。
入我门来先割爱，胡为旧路又重行。娑婆世界多寒暑，一个皮囊几度生。
天下功名无我关，只缘我自爱江山。若对江山元没兴，纸钱灰冷未知闲。
怪汝深杯百不辞，夜央相对各凄其。朱门酒肉应无限，谁解将情向别离。
春雨园林布谷声，声声不住劝春耕。双旌五马谁相问，此物频来似有情。
渐侵晚景尤便静，不出忙中岂爱闲。休问骅骝与蛙黾，会须投绂老青山。
白雪楼倾不记秋，楼前江水自悠悠。多情犹忆湖南守，一曲阳春白尽头。
小阁清风岂易当，一般情味若羲皇。洛阳有客不知姓，二十年来享此凉。
来䌸作饭菜为羹，惭愧山农饷我情。一饱年来非易得，五湖无地可躬耕。
东阁冲寒雪一枝，巡檐偏解索题诗。何郎老去风情减，羞见疏花照鬓丝。
觉山泽山同爱山，春来不来春又残。四贤祠宇天华上，司马行窝亦扁颜。
诸侯负汉已堪怜，直笔何为亦魏编。却爱曹瞒台上瓦，至今犹属建安年。
竹映红蕖水榭开，门闲乳雀下青苔。伊人何恋五斗粟，不作渊明归去来。
篮舆投晓出重城，桃李无言似有情。淡白轻红能几日，可怜吹洗过清明。
曲曲溪流冻不声，扁舟独载更多情。千峰玉树凌寒色，九叠银屏照晚晴。
繁华事散逐香尘，流水无情草自春。日暮东风怨啼鸟，落花犹似堕楼人。
园林春媚千花发，烂熳如将画障看。惟爱松筠多冷淡，青青偏称雪霜寒。
倚竹风神不胜情，裁云刻月斗轻明。澄鲜祇合骚人惜，懒对红尘肉眼横。
绿阴无际压苍苔，为爱幽深手自栽。风月早知烦耳目，不教春笋过墙来。
去年与客赏重阳，痛饮溪亭迟日光。今日月明情兴爽，何辞三万六千觞。
幼小婚姻在乡里，络布为裙蕉布被。唱歌互答多比情，相逢便道娘十几。
采松仙子徒销日，吃菜山僧枉过生。多谢蓝田王少府，人间诗酒最关情。
龛山古戍更漏声，白塔小市灯火明。六十年间几来往，依然恻怆路傍情。
柳困花慵风力轻，脱襌衣裌过清明。唤晴唤雨鸠无准，飞去飞来燕有情。
暖风吹雨湿平沙，远色疑青草欲芽。谁是多情能爱我，野梅一路腊前花。
西湖十里柳如丝，爱煞轻烟暮雨时。为问风流谁得似，李郎小笔舞腰肢。
晓红著意一番新，稳送公归上国春。花下剩传多好客，满园浑是爱棠人。
万顷白云迷属玉，千章绿树唤仓庚。捲帘独自草堂坐，望入海天无限情。
忽闻扣户醉吟声，不觉停杯倒屣迎。共放诗狂同酒癖，与君别是一亲情。
弟兄小忍与堪怜，公义私情获两全。管叔若教封有庳，如凶凶罪岂无偏。
翻因爱弟有离筵，群从儿孙满目前。总是现来阿閦国，一灯还傍佛龛悬。
寄傲南窗罢草玄，寥寥三径菊花前。春风自足繁桃李，为爱秋香到晚妍。
双剑江头春水生，浦云村树总关情。观图忽忆曾游处，倚棹渔村听笛声。
鹭鸶㶉𫛶总多情，荡漾春江取次行。日日沙头候归雁，为郎搊得小秦筝。
暗将心地出人间，五六年来人怪闲。自嫌恋著未全尽，犹爱云泉多在山。
谁道青春去未回，我疑长在黄金杯。只嫌花片随流水，荡漾无情唤不来。
麾斥烟霞世莫俦，须江太守独清流。庭前见石即下拜，石若有情应点头。
容易秋风两鬓丝，人生本是百年期。三分岁月今过二，更喜韶华爱日迟。
九重天上被恩荣，冠带归来物外情。闲向碧琅玕底坐，月明吹彻凤凰笙。
结宇蕉阴桐径边，浮名无用世间传。高情剩有闲中趣，写出青山不卖钱。
本怕酒醒浑不饮，因君相劝觉情来。殷勤满酌从听醉，乍可欲醒还一杯。
吾爱栖云上华表，汝多攫肉下田中。吾音中羽汝声角，琴曲虽同调不同。
玄教渊源自广成，五千文字总忘情。先生本是无为者，何苦青牛万里行。
醉卧符离太守亭，别都弦筦记曾称。淮山杨柳春千里，尚有多情忆小胜。
惠连此地掩郊扉，为爱邻家尽钓矶。况是沧江秋色好，隔原频见鹡鸰飞。
道是司花定有神，元来造化在诗人。扫除碧树无情朵，放出红梅恣意春。
朱槿移栽释梵中，老僧非是爱花红。朝开暮落关何事，祇要人知色是空。
名花爱向春深月，幻作人间黄玉花。裛露承风娇不尽，好将逸语为渠夸。
红云堆里水晶丸，仙液填囊沁齿寒。我爱杜陵能解事，人前不肯说甜酸。
宴坐仅留半窗月，归装只载一船愁。可怜潘令无标致，却为闲情白了头。
当年宣室受厘开，绛灌如闻也爱才。三辅去天今尺五，何人解放贾生回。
饮社群推粉步兵，谈谐纠摘巧生情。偶因一盏萧郎酒，卖却从前录事名。
惯恼东风不定家，高楼长陌奈无涯。一春情绪空撩乱，不是天生稳重花。
寒食才过三月三，野花芳草遍江南。无情春色关心甚，杨柳青青出小庵。
独扶残醉出江城，原野西风万叶声。日暮关河似秋水，萧萧鸿雁不胜情。
涧泉劝我出山迟，曲曲遮留步步随。泉自多情侬自闷，今宵会有出山时。
爱竹曾过孝感坊，小斋清日听琳琅。凤凰台上今朝别，不尽幽情忆武昌。
欲张吾网向流河，定有遗珠在碧波。鼓枻中流情不浅，水云风景晚来多。
灵光伊迩愧尘容，肥羜芳樽礼意浓。因忆先皇虞蜀险，爱深同气此移封。
范叔西来变姓名，绨袍曾感故人情。而今未识春风面，倾盖江湖话一生。
霜髯病叟掩闲扃，禅客相寻有故情。每忆江南初识面，至今犹得爱才名。
青灯遥映绣窗明，秋雨才收夜气清。我醉不知诗客散，绕阑偏爱读书声。
诗翁爱竹有佳句，诗就移官可奈何。密叶岁寒应更好，剩来和雪看婆娑。
少妇当垆应怪人，陶陶一觉了残更。无情不作如花想，梦见醉乡生月明。
司命湘君各有情，九歌愁苦荐新声。如何不救沈江祸，枉解堂中许目成。
翠峰高与白云闲，吾祖曾居水石间。千载家风应未坠，子孙还解爱青山。
世间驽骨策庸儿，凤臆兰筋未易知。贫道从来爱神骏，不须鞭影到天涯。
银盘日日饱朱樱，不负归辕过两京。身到江南梅未熟，故园风味梦关情。
燕语春泥堕锦筵，情愁无意整花钿。寒闺欹枕不成梦，香炷金炉自袅烟。
情缘心事两难忘，回首东风一断肠。欲吊芳魂何处是，野田极目草茫茫。
静夜焚香礼玉娥，杏花凉露湿衣罗。幽情不遣旁人解，尽是喃喃细语多。
写生政自爱徐熙，把卷摩挲眼欲迷。曾记沉沉春雨后，一枝斜透粉墙西。
窗外云闲如去鹤，门前山好似翔鸾。此时更有疑情在，试借疑情面目看。
嬉谐长笑不能棋，坐向林塘撚素髭。爱杀饥鹰轻且捷，衔鱼飞上木绵枝。
担头挑得几枝斜，过我西湖处士家。莫向侯门高索价，贵人多爱牡丹花。
新绿深深嫩更黄，非花非草定何香。故山草木皆余爱，最爱抽梢竹过墙。
江上烽烟杂战尘，凤城风景可怜人。白头老母关情切，眼见莺花不是春。
平生涓滴不濡膺，也对青尊坐有情。莫道先生不爱酒，更无爱酒似先生。
先生何事最关情，人道如今太瘦生。故旧年来多老大，题诗不觉泪纵横。
世途得丧见交情，径路萧萧草自青。惟有梁间双燕子，年年依旧访柴扃。
唱歌楼上语风流，你既无心我也休。打著郎君心里事，从前恩爱冷啾啾。
一年一度此夜好，八月十八看潮生。天涯兄弟空回首，孤客江城无限情。
君到诗情每被抄，玉台秋磬借僧敲。门前荷篑知心否，云锁千峰月正高。
仙人应爱武夷茶，旋汲新泉煮嫩芽。啜罢骖鸾归洞府，空馀石灶锁烟霞。
帝子衔冤久未平，区区微意欲何成。情知木石无云补，待见桑田几变更。
不解为欢未是才，情交总自慧心开。凭君曾写蛾眉手，稳夺南宫第一来。
桃花浪暖锦帆开，杨柳风轻燕子来。无限离情隔江水，随人直向凤凰台。
他若无情休要斗，分斗开时向面点。你若频撚必酸牙，焰头过了形多变。
天上归来不钓名，溪翁诗酒共陶情。闲时拈起东坡笔，洒向人间作雨声。
人已知予苦爱闲，更邀遗佚对南山。寻常城市官忙者，肯有心情到此间。
黄公椽子李家山，水国初归作梦看。爱杀在家兄弟好，一壶春酒对承颜。
交游潦倒漫虚名，误结他生文字盟。踏尽尘埃公莫厌，不应因酒爱江清。
贫来刍牧竟何疑，只是要秦一事非。爵禄无心殊已久，谁能白首恋轻肥。
老眼非悭不爱花，惯逢开谢不须嗟。君看桃李成阴后，也自能回长者车。
爱子从烹报主时，安知强啜不含悲。太公悬命临刀几，忍取杯羹欲为谁。
此心如铁蕴阳和，不得春风也自花。何自高人爱潇洒，夜深踏雪到山家。
修篁绿水已成阴，秀柏凌霜尽直寻。今日思人还爱树，岁寒颜色岁寒心。
名园春事动招寻，一骑萧萧细雨侵。最爱草亭西畔路，玉兰花发石潭深。
糟丘忽漫出芙蕖，却向垆头粉靥舒。含态含娇情不一，似曾相识马相如。
桂树团团翠簇成，凉天佳月九秋情。根濡宿雨枝头润，细蕊传芳分外生。
朋从索寞厌分离，老去心情祇自知。记取上饶相望处，小桥南路往来时。
几年魂梦隔高门，叹息潭间阙异闻。剩喜风情筋力在，尚能诗似鲍参军。
客子漂摇万里程，北征情味似南征。小臣事主宁无罪，只作幽州谪吏行。
客心如水日东倾，六载归来快此情。何许益州犹待梦，更烦他雨付新声。
刘家墙上花还发，李十门前草又春。处处伤心心始悟，多情不及少情人。
徐卿天上石麒麟，天遣来清地下尘。一扫明珠三百斛，尽情乞与世间人。
萧散双吹碧玉箫，与君同郡复同袍。金城坊里清如水，却爱东飞学伯劳。
水国君王又姓萧，风情由是冠南朝。灵和殿下巴江柳，十二旒前舞翠条。
奏稿倘能安国步，投荒何敢爱家林。双湖万顷湖天月，长与先生照赤心。
金茎倾日露华晞，汉苑秋高燕己归。赖有多情双蛱蝶，翩翩时近鹄袍飞。
黯黯漫空云四垂，飘风何事一时吹。天公岂是无情者，人物焦乾总不知。
几年雨露栽培得，此度春风乍著花。为语东君加爱护，徐看老大已横斜。
自谢南荒十二年，焚香得侍玉皇前。绛罗误露春初笋，能遣君王重爱怜。
杜鹃呼我我归休，陆有轻车水有舟。笑杀西湖湖上客，醉生梦死恋杭州。
海上独归惭不及，邑中遗爱定无双。兰桡起唱逐流去，却恨山溪通外江。
可爱风流赵素台，与香风引到蓬莱。诚知宦海风波恶，离了风波醉去来。
南朝古寺惠山前，裹茗来寻第二泉。贪恋君恩当北去，野花啼鸟漫留连。
雾縠微凉玉露清，银河西畔水盈盈。桂香蟾影秋无限，一曲霓裳万古情。
花影攲灯上小窗，梦回香篆有残缸。当年何事成诸葛，万物无情缭老庞。
郁郁舂陵旧帝家，黍离千古此兴嗟。萧王何事为天子，本爱金吾与丽华。
南徐把酒送行行，话我漂零倍怆情。屈指六年才一梦，更消几梦了浮生。
沽酒烹鱼送旧年，情知四九在冬前。烘来布被何曾暖，身作弯弓宿露天。
菊花曾许是龟书，岂有寒梅不共之。周子通书程子易，孙翁须爱紫薇诗。
开国桐乡已白头，国人谁复记前游。故情但有吴塘水，转入东江向我流。
为爱林林次第开，却须雪压与霜催。岁寒偃蹇非无意，破冷冲寒来几回。
一代文章百代名，鼎司纶阁已忘情。近来熟理农桑计，似谪江南作稼卿。
江上遥闻吹篴声，荻残枫冷最关情。断肠况是凉州曲，何异山阳客里行。
燕子来时花满城，海棠丝雨半笼晴。行人最爱西湖水，流入官河也自清。
罗浮四百玉芙蓉，上有飞桥跨两峰。君爱麻姑台上月，归来莫待海门钟。
孤舟一出广陵津，十五年来未死身。我自有情如识面，青山宁忆旧游人。
一度春来一度新，翠光长得照龙津。君王自爱天然态，恨杀昭阳学舞人。
萧萧梧叶送寒声，江上秋风动客情。知有儿童挑促织，夜深篱落一灯明。
暂时不在还同死，彻底惺惺亦自瞒。长爱东村老婆子，逢僧也解道和南。
九畹丛中百种芳，较书台下日相望。庭兰索伍情多迫，莫使琴歌对草伤。
月上潮生风自来，主人爱客清尊开。漫游信脚浑无定，打话高亭更此回。
禅庭欲别更迟迟，犹恋凉风洒客衣。无力便分青嶂住，满怀空带白云归。
闻得乡人说刺桐，叶先花发始年丰。我今到此忧民切，只爱青青不爱红。
我已行年四十初，宦情人事两迂疏。故人亲戚多英俊，怪底曾无一字书。
一自低心翰墨场，箭靫抛尽负书囊。近来兼爱休粮药，柏叶纱罗杂豆黄。
香色相生静入观，化工谁怕剪金难。秋光欲尽花尤好，都作时情九日看。
小雨廉纤梅子黄，晚云收尽月侵廊。树阴把酒不成醉，何处无情枉断肠。
行藏无定倩谁盟，独爱仙舟桂楫轻。未必路河风信急，自缘乡国动归情。
已有舆梁属要津，应无芍药媚芳春。萑蒲泽畔安然过，始信孙侨是爱人。
文卿句律如师律，通叔诗情绝世情。政使暮年穷到骨，不教吟出断肠声。
纷纷红紫泄天机，已是山城春半时。顾我逢花须泥饮，高情难许俗人知。
直作壶中九华看，碧于簪玉小于拳。好藏莫便令人见，恐有痴情似米颠。
少妇红妆玉箸寒，清秋银烛对阑干。无情最是它乡月，不就仙郎掌上看。
残红新绿媚朝晴，脚到丛山眼倍明。春老物情皆有趣，只应犹欠早莺声。
乍别吴关两日程，晓风又过吕蒙城。汀苹烟树休回首，总是离人故国情。
江南草长乱啼莺，睡足南州得细听。最爱欲歌还欲住，伴人如梦亦如醒。
十三曾识卖珠名，几度春风醉舞尘。昨日斗鸡长乐观，文园偷访爱琴人。
只堪拟作钓竿横，岂有干云拂雾情。寄语风霜休更忘，只今巳自瘦伶仃。
欲呼回首不知名，背立东风几许情。莫道画师元不见，倾城虽见画难成。
清淮直上水连天，坐看高帆后复前。自是乘风有迟速，不由人力爱争先。
为爱君诗清入骨，每常吟便学推敲。明知箧笥篇篇有，百度逢来百度抄。
酒滟珍珠白玉缸，多情蛱蝶小红窗。深深各出穿花去，还复飞来各一双。
龙河花下送师归，吴楚千峰一锡飞。到日亲朋如借问，乡心迢递宦情微。
最爱南枝傲雪材，雪深犹怯太阳来。梅能向日白如雪，不枉名为百花魁。
起来不喜匀红粉，强把菱花照病容。腰瘦故知闲事恼，泪多只为别情浓。
楼外周环列秀峰，先生爱此意无穷。不放水纹浮枕簟，但教栏槛倚晴空。
世逢贞观景熙熙，温树春风借一枝。纵使君王却祥瑞，物情终景恋明时。
天南云破玉绳横，上有蟾蜍云外明。共把一杯怀少雁，新诗深悉未归情。
绵绵钟漏洛阳城，客舍贫居绝送迎。逢君贳酒因成醉，醉后焉知世上情。
负版当年亦著名，操觚何者是留情。莫将只为贪婪计，欲唤人间醉者醒。
马上青山夕照明，看山应动故乡情。虽然不及江南好，犹胜平原旷野行。
耄倪扶杖小童闲，绕舍清溪碧水环。争看赤帷仍避传，静无桴鼓爱青山。
沈郎爱客如爱酒，章子问诗如问禅。肯共寒炉拨残火，共搜佳句作新年。
茅斋雨过竹鸡啼，溪水涵空树影低。爱煞夜廊风色静，澄潭冷浸碧玻璃。
须结坚冰断数茎，每逢村墅少纾情。仆夫皴手轮迟辗，行到日斜方近城。
冰作肝肠我作邻，爱君清冷绝纤尘。死生欲了三冬事，只恐寒消不耐春。
小园日日管弦声，花落花开若有情。春色何时到侬屋，愁风愁雨过清明。
石梁天绝赤城深，影落苍冥几万寻。金策若回聊为说，慰予终老爱山心。
深更朗月渡奔龙，灵匹幽期岁岁同。久别乍逢休错过，多情珍重一宵中。
谈禅昔爱祁居士，咳唾天花落石床。自向花边见天女，至今不散梦魂香。
为爱名花抵死狂，只愁风日损红芳。绿章夜奏通明殿，乞借春阴护海棠。
欢娱良夜喜更长，恼杀多情同舍郎。枕冷衾寒眠未得，春风只隔一重墙。
高花落落照轩明，沼水涓涓绕砌声。静里闻香醒倦思，雨中无事见闲情。
懒随年少爱花狂，且伴群儿斗草忙。行遍山南山北路，归时新月浸横塘。
深院移床簇侍儿，高盘云髻绿丝丝。情知枥下驽骀骨，不到渠家入看时。
庭外秋风一夜生，因君归去不胜情。故园松菊犹存否，鸿雁来时好寄声。
水思云情小凤仙，月涵花态语如弦。不因金骨三清客，谁识吴州有洞天。
长恨漫天柳絮轻，只将飞舞占清明。寒梅似与春相避，未解无私造物情。
半老情怀睡不能，小檐霜月当寒灯。无人来问相如渴，敲碎梅花一夜冰。
隔枝啼鸟唤幽梦，排闼青山无世情。绿树阴阴遮日影，虚窗卧看白云行。
谁道湘妃竹韵清，玉钗敲断不闻声。如何一接君灵气，七十峰头总有情。
菜肚老子禅已饱，爱人从臾作诗僧。客来无处著欢喜，一语不曾谈葛藤。
高爱三峰插太虚，掉头吟望倒骑驴。旁人大笑从他笑，终拟移家向此居。
十日西行过永济，时时细雨湿衫衣。多情会得山神意，犹恐行人欠翠微。
风飐荷珠难暂圆，多情信有短姻缘。西楼今夜三更月，还照离人泣断弦。
昔人爱酒复能诗，阮籍陶潜盖有之。共道尚书兼此兴，超然异代忽同时。
薄暮归来何所携，牡丹初剪半开时。浓香盛色俱堪爱，占得春风第一枝。
秦吴风俗昔难同，唯有才情事事通。刚恋水云归不得，前身应是太湖公。
狱情微暧自难明，著意平反或失平。生死两无纤芥恨，考求须尽察须精。
鸡鸣风雨思君子，雁过潇湘忆故人。别去情怀浑欲醉，梦回诗笔已如神。
容貌一日减一日，心情十分无九分。每逢陌路犹嗟叹，何况今朝是见君。
如饴荼堇去周原，卢橘逾江性亦迁。最爱青青亭上柏，炎风朔雪总森然。
柳絮悠悠拂面轻，随风到处若为情。西池应也无人到，一面青青萍自生。
爱汝庭兰万玉开，年年一度看花来。莫愁风雨消轻粉，暗送幽香入酒杯。
月明独倚异乡楼，北望天涯几许愁。故国不归人意老，无情汴水自东流。
自爱山居玩化机，雨馀随处觉春归。满庭花气薰人醉，一个游蜂抱絮飞。
午夜枝头时饮露，斜阳叶底惯吟风。儿童最爱声清切，愁杀悲秋白发翁。
春风处处竞繁华，桃李无言亦好花。独有高人爱高洁，肯冲冰雪到山家。
苍深翠浅瀑峥潺，岂谓讥秦始爱山。一炬咸阳机冢赤，紫霄巍立晓云间。
叠嶪高岩耸八峰，云间紫翠郁相重。故应洞穴通勾漏，更爱林峦接大容。
广宴高轩送短亭，碧湖深似碧湖情。临岐问我还山日，驾鹤驱云更出迎。
红罗小凤踏青鞋，量窄书生爱此杯。印出浅痕瓜子样，软苔香径等卿来。
孟光家世自清芬，鸿亦幽情慕陇云。汲水挽车归去好，茯苓日日长松根。
斜入茅檐如有恨，高情每赖吟题遣。要知调鼎会有时，且占寒溪照清浅。
南北舟中两渺茫，相思情与海天长。隔篷侵晓闻人语，犹讶诸君在耳傍。
孤舟旅泊果堪情，明月黄河水乱倾。两夜老人浑不睡，别怀长恋兖州城。
闻道美人荆楚行，片帆风色度江城。夕阳欲下复何处，九十九洲芳杜情。
夜半孤城百尺台，乱虫声里一樽开。忧边日绕南云下，恋阙心随北斗回。
回廊复阁势萦纡，四岭中涵一气虚。最爱欣欣向荣木，每来相见不相疏。
漫山白白与红红，小树低丛看不供。总道楂花香气好，就中偏爱玉珑松。
高卧东山梦正酣，相亲无计策归骖。交情不改忘年旧，珠玉时时下岭南。
人情处约久斯渝，子把膏腴气习除。肯向缣缃迂事业，要寻屋漏实工夫。
走毂飞蹄过此傍，几人留意问沧浪。烟波莫笑趋名客，为爱朝宗日夜忙。
欲识交情久远期，十年方和和韩诗。他时更践诗中语，偕隐溪山不可迟。
庭下幽花取次香，飞飞小蝶占年光。幽人为尔凭窗久，可爱深黄爱浅黄。
情爱难缠旷士襟，俗缘那似道缘深。已知达识空诸幻，万事从头付醉吟。
春江拾翠日徘徊，留枕曾怜子建才。不信多情归赋后，更无一梦此中来。
人间花草斗春肥，粉蝶黄莺接翅飞。也爱白头肝肺好，木犀墙下咽朝晖。
髭须潇飒面嶙峋，怪我多非旧日人。百里挐舟谁复尔，却应情重故情亲。
岁朝万象最宜春，帖子题来醉墨新。今夜枇杷花畔雨，又添情思到诗人。
一曲旗亭酒未消，离情已逐广陵潮。君归定倚吹箫侣，明月相思第几桥。
禊饮寻春兴有馀，深情婉婉见双鱼。同心齐体如身到，临水烦君便祓除。
九月征人未授衣，年年书到故园稀。无情恨杀湘东雁，不带平安一字飞。
客路风霜颇倦游，出门又是一番愁。行人立马无情甚，扶上征鞍不自由。
雾幌褰开秀色明，曲尘半臂亦多情。芳菲不拟亲桃姊，萧洒端宜齿石兄。
酒涵花影满卮红，泻入天和胸臆中。最爱一般情味好，半醺时与太初同。
露下瑶天秋月明，宾鸿此日已南征。一声嘹唳青云外，唤起江湖久客情。
惯向长安事朝谒，满衫尘土厚于泥。行人若爱青山好，何不暂时留马蹄。
闲向庭阶步绿苔，萧萧风叶扑人来。客情正是无聊赖，惟见寒鸦日往回。
人间风物年年在，酒后心情事事休。珍重清新得吾意，剩拚憔悴为伊愁。
扶风乔木夏阴合，斜谷铃声秋夜深。人到愁来无处会，不关情处总伤心。
渐老看花似隔烟，诗情欲懒上滩船。绯桃红药输年少，把雪吟霜却少年。
去水汤汤萦屿转，前山恰恰与云平。仆夫应怪微吟苦，宁识江头送目情。
明朝真是送人行，从此关山隔故情。道义不磨双鲤在，蜀江流水贯吴城。
豆篱黄叶被蔬田，静极情怀似黯然。居舍又从东壁看，柳梢浓处起厨烟。
禅心静寄十三徽，流水知音举世稀。自爱声空弦绝处，满天明月鹤孤飞。
羊裘不钓世间名，考迹桐江更考情。散发松根坐磐石，葫芦无酒对先生。
瘦马炎荒寄宦情，乌纱巾外野云青。而今万里高秋兴，犹在三洲与七星。
窗外时闻一叶落，槐阴惊起几蝉鸣。秋风定是多情物，解作离肠欲断声。
梅夸清节忒高寒，松受微封合骏弹。毕竟两君俱强项，大夫未必爱秦官。
短李门前无宁馨，书淫诗痴类天成。多情喜有谢康乐，步屧同寻鸥鸟盟。
谓之情者无他思，只是吾心初动机。又把动时分析出，人当随发察其几。
七尺焦桐一脉泉，高情妙契已多年。此泉直遣作春酒，百岁陪君调素弦。
不用相催已白头，一生判却见花羞。扬州何逊吟情苦，不枉清香与破愁。
山人住在潼关西，江湖角巾情自怡。屋后紫芝长一尺，无数东风不受吹。
政恐登高枉断肠，今年恰值雨重阳。晨兴中酒情怀懒，满眼黄花满屋香。
谁挽天河洗甲兵，金戈铁马旅人情。请缨岂是书生业，倚剑长吟祝太平。
晓景熙熙竹影疏，柔闲初理薄妆馀。心情酷爱清虚乐，琴阮相兼一几书。
人道芳辰载酒行，予心翻起古今情。纸钱烧罢归来后，犹有原头杜宇声。
满窗融日育天和，个里还来着到么。多少世间闲落索，老夫情绪只冬窝。
昭阳雨过笼斜日，长信风来扫落花。无限春情与春恨，几条分在后妃家。
乱撒鹅黄拂晓晴，天涯多少故人情。游船空逐轻阴转，半属春风半属莺。
百年夫妇本同心，旧爱新怜梦里深。料得君非题柱客，枉教人赋白头吟。
贞元美化出成都，遗爱文翁道岂殊。三寸青铜人未识，可堪指点笑侏儒。
昔年壶洛赴三城，华发青云叙故情。今日人琴俱已矣，犹传乐府沁园声。
一日相违鄙吝萌，况经三载旷交情。可怜回首云泥隔，梦里犹能说旧盟。
了无尘累可关情，坐见寰区乐太平。弄水看花聊燕适，倚松餐菊偶经行。
汉武求仙未绝情，枉将心力事金茎。灵王太子因无欲，吹得琅玕作凤鸣。
黄衣莺子一双飞，飞到花间立少时。此际东风有情思，杏花吹折最繁枝。
十载言归人不见，独将书画上长安。此情直与江流远，莫说如今行路难。
去年共绕涧滨行，话尽山云海月情。芳树幽禽尤记得，风前时作两三声。
茅檐细雨湿炊烟，江路清寒欲雪天。不爱相公金络马，羡他亭长白篷船。
筠笼百里故人情，多病文园眼倍醒。未放茶瓯三百颗，梦魂先过小长汀。
夜探鱼罾朝出耕，耕渔两事是平生。阿翁楼上休呼醒，方与白云眠有情。
翰林最爱五松山，长说千年未拟还。而我抗尘良自愧，来游只得片时闲。
潋滟红深百盏浇，醉归不觉路迢迢。临分情味殷勤甚，暗遣人扶过画桥。
汇进群奸卒召戎，萌芽培养自熙丰。当时手植留遗爱，只有岩前十八公。
昨日笙歌今日尘，交情反覆世情新。山中态度能多少，辛苦长安陌上人。
平生自爱黄金膝，肯屈榛芜草棘深。弗似灌溪闲上座，尼坛再展不同心。
扬帆万里楚江行，君是无机亦有情。千树梅花如问讯，罗浮同看日初生。
万峰西走白云平，二仲来时小径成。登望更谁知此意，楼前何限太行情。
物色春来多入画，赵昌片幅落吾家。翠禽欲起还休去，可是多情为杏花。
海宁太守归来日，爱写新图入卧游。见说甬东风日好，春山如雾隔瀛洲。
朅来十日佳眠食，为爱溪山似客清。我亦本无三宿恋，中年可奈故人情。
汉口机停织女声，黄姑何处望鸾𫐌。郡斋枫叶萧萧下，不尽清商万古情。
烟浦偶同渔父渡，竹篱爱宿野人家。悠然此夜得真领，陇月初生梅始华。
地偏境静人无事，雨后风柔物可情。山鸟定知琴意好，倚花浑不作春声。
形骸土木百无知，须白葱根苦爱诗。赖有小儿才四岁，豪吟痛饮似吾痴。
晓物情人为晓事，知时态者号知人。知人失后却成害，晓事过时还不淳。
城上芳园花满枝，城头太守夜看时。为报林中高举烛，感人情思欲题诗。
老病京郎敌郡郎，故人相见酒杯长。此情此意谁知得，海阔云深共渺茫。
渊明把菊对清秋，醉里诗豪万象流。画出多情愁绝处，七峰明灭断云收。
莲烛千枝夜宴迟，君王索笔写新诗。宫人和得争先进，偏爱宋家兄弟词。
西风孤棹楚江滨，烟水残阳照白苹。底事送君情转切，只缘身是未归人。
爱夏堂前风卷帘，归鸿无数过前檐。杜鹃只解催渠去，应为南方六月炎。
出住非关为利名，乾坤何地不怡情。笑他底事称惶恐，转觉安流自在行。
三月二十有九日，雨声萧瑟送春归。蔷薇愁损红妆面，留恋东风未可违。
倚栏无语倍伤情，乡思撩人拨不平。寂寞闲庭春又晚，杏花零落过清明。
知有枫林坐竹间，每寻纡路试登山。虚檐忽见笼中鹤，似我爱闲身未闲。
老年犹自爱观书，晤语无俦意有馀。鸟雀近人庭日暖，起扶筇竹步徐徐。
着身静处观人事，放意闲中炼物情。去尽风波存止水，世间何事不能平。
禦儿南望越王城，相国勤劳干国情。料得功成身去后，扁舟犹忆此经行。
雨晴风细两翩翩，一枕庄周莫怅然。野落春光惊欲老，深情都付草虫边。
有情谁解不相思，罗幌风乾叶落时。莫问离愁有多少，君归犹趁菊花期。
最爱仙人卧白云，一竿来此钓红鳞。我今不学磻溪叟，行作宗雷社里人。
失路那堪事远行，离筵愁杀起新声。琵琶总是江州泪，羌笛都为陇水情。
放怀对客初寻笑，满目开花未放愁。望远此情天不尽，名山何得逐穷幽。
峨冠白首恋金鱼，甲胄红颜水竹居。墙上久悬平虏剑，床头新置种桃书。
清绝新诗写硬黄，著签端为密收藏。自惊短拙知何限，爱子高才见未尝。
朱顶千年去不回，两峰南北白云堆。谁人得似黄公子，不爱闲花尚爱梅。
纤腰睡起芳情足，谁道春风浪拘束。日暮天涯细草多，轻飞误入阑干曲。
人情尽属庄周梦，世道翻悲墨子丝。一日青山瘗寒玉，令人瞻望起遐思。
闲爱修篁静爱山，清阴秀色座中看。老来渐得悠然趣，天际浮云任往还。
寒夜萧萧一枕清，小窗梦破竹风声。不知身在红尘里，何处知今有宦情。
凌波直欲渡横塘，却爱无人独自芳。且倚新漪闲照影，更凭女伴一扶将。
分符怀钥两叨荣，公退宾尊恨独醒。禊洛赏花都未识，岁寒空爱竹青青。
秋水黄芦山月明，同来兄弟最多情。飞时莫近潇湘浦，二十五弦肠断声。
萧萧五曲片茆茨，环合群峰共护持。天下七情谁中节，武夷山石百王师。
才闻歌板情难忍，支枕呻吟二竖婴。天上楼成邀李贺，山中石老失初平。
老去心情百不宜，未甘清影坐成移。虽然书卷衰无味，差胜敲棋卷白时。
近来选士爱躯长，共说君家貌不扬。醉后忽呼高枕睡，虎头斜倚黑绳床。
幽人自爱山中宿，又近葛洪丹井西。窗中有个长松树，半夜子规来上啼。
本自无心止与行，出山何似在山清。知君爱坐源头上，流彻千年是此声。
碧城云物赤城霞，姑射仙人拥绛纱。适情不独河阳宰，细柳营中亦种花。
莺粟胎肥锦坼花，春阴和雨酿朝霞。掩关睡起无情思，乂唤双鸦试煮茶。
九月九日望乡台，他席他乡送客杯。人情已厌南中苦，鸿雁那从北地来。
坐来寒谷变阳春，雪里开花若有神。多作新诗咏尤物，知君最是爱花人。
小巷春阴独掩扉，峭寒著尽过冬衣。老来情绪无多子，禁得梅花似雪飞。
菊黄萸紫染成愁，妆点西风两鬓秋。多少情怀无处托，欲凭归雁问青楼。
独将诗教领诸生，但看青山不爱名。满院竹声堪愈疾，乱床花片足忘情。
数家春树鸟关关，几处青青雨后山。胜槩倚楼人欲别，诗情多在有无间。
岸傍高士陆龟蒙，羌雁曾徵恋钓筒。船户平居两山下，图经分载几州中。
居止年来如传舍，构堂珍重主人情。浮生行止谁能计，苟合真须学子荆。
秋入岳亭清磬远，春来湘水落花多。吏情似与禅心共，月色空中一啸歌。
碧泓白石偃樛枝，爱水嫌风老更低。潭影中间龙影卧，一山好处没人题。
行人折柳寄相思，又见春风换故枝。若问无情闲岁月，恰是新条未出时。
咏梅谁复擅诗名，梅与诗人自有情。说尽梅花随处好，喜君诗句似梅清。
洛阳自古多才子，唯爱春风烂漫游。今到白家诗句出，无人不咏洛阳秋。
轻阴薄薄笼朝曦，小雨斑斑湿燕泥。春草阶前随意绿，晓莺花里尽情啼。
名山探尽赋难成，卧病江淹减笔精。见说灵光将属草，童心亦自有高情。
每到清明便黯然，介山风雨政堪怜。人情信宿矜相报，莫问相从十九年。
遥知把笔怯禽声，密语书来屡自惊。若道花笺传不尽，幽情含处已分明。
流水颓阳不暂停，东流西落两无情。不是世间人自老，古来华发此中生。
仰止春风泼黛山，亦应秋色两难攀。祗嫌痼疾烟霞上，且爱陶镕水石间。
清流绳断炎洲境，松响挟将寒意来。坐上逸情留不住，欲随风月过蓬莱。
觉来灯背锦屏空，自爱残妆晓镜中。寂寞闲庭春欲晚，垂杨无力受东风。
露桃烟杏逐年新，回首东风迹已陈。顷刻开花公莫爱，四时俱好是长春。
越鸟巢林爱向南，霜馀况有洞庭柑。求田问舍君休笑，名利从来颇不贪。
风生岩壑度松声，百尺楼头月正明。万物忘来心似水，白云何事独关情。
辽海东吴万里程，别来寒暑每关情。故园风景依然在，鸿雁来时好寄声。
百丈牵风浪作山，别情何必恨阳关。萧萧客坐依灯影，知是潇湘夜雨间。
元帅谦谦尽下情，麟堂垂晚更延宾。遇风尽是同舟客，肯把秦人视越人。
杂剧风情共一书，三年人事又乘除。郎当舞袖谁收拾，展转寒窗愧老夫。
内史风流逸思多，黄庭读罢兴如何。道林祗解怜鹰鸟，未胜临池独爱鹅。
屏风围坐鬓毵毵，绛蜡摇光照莫酣。京国多年情尽改，忽听春雨忆江南。
放逐孤臣泪满缨，离骚当日寄深情。汨罗江上愁云起，万古蛟龙气不平。
一回辞我一回吟，眷恋岩丛意转深。翻谢霜松不凋落，与君同有岁寒心。
佳人爱写湘妃佩，千载犹凝翰墨香。昨夜春风透幽谷，悬崖高处意偏长。
芙蓉双颊镜中开，枕畔含情独未回。肯惜红颜把相赠，酷怜司马为多才。
擎拳伺色紫朱前，极爱殚忧衽席边。能合此心移膝下，未惭舜圣与参贤。
可是芳心化作尘，那能频忆梦中身。生憎绣幕花间蝶，不逐东风恋暮春。
朝回缓步午门西，烟柳和风满御堤。塞北阵寒飞鸟绝，莺声只恋上林啼。
潘壁庄盆事未殊，人间哀乐总须臾。情知汝去终无憾，频道归泉得侍姑。
酒绿花红客爱诗，落花春岸酒家旗。寻思避世为逋客，不醉长醒也是痴。
湖上秋风即便浓，倾都人出赏芙蓉。我来自爱青青草，白鹭飞回兴略同。
没膝泥平属漏天，尚难一刺直公前。几惊离合关情地，又是东华送别筵。
端居自爱小庭闲，皓月流光照酒间。试向南枝看宿鸟，莫将离思绕关山。
画栋雕梁旧送迎，乌衣巷口与谁争。寻常百性新王谢，紫燕何知是世情。
枯树无心作此奇，春风先到向南枝。生憎野雀无情谓，飞上梢头逐蝶儿。
禅子自矜禅性成，将来拟照建溪清。南看闽树花不落，更取何缘了妄情。
爱尔幽亭俯碧溪，扶疏古木与云齐。凉阴满地日停午，掩卷无言听鸟啼。
濛濛灵雨向东来，曙色轩窗面面开。为爱条风吹润绿，莫教人迹印苍苔。
曲江官殿昼沉沉，细柳新蒲伤客心。天宝拾遗情思苦，蹇驴驼醉不胜吟。
形忘肝胆话俱倾，不醉难消邂逅情。别后此心君自见，相思何处托鸿声。
满山朝气蔼芳晴，鸟蹈幽松弄好声。九十日春如梦过，看花不是少年情。
寄来诗句慰情亲，首首清和字字真。不合王维合王建，前身多是盛唐人。
先生卵翼计平生，针芥相睽祸欲成。自是挥斤非妙手，郢人为质却无情。
不求见面惟通谒，名刺朝来满敝庐。我亦随人投数纸，世情嫌简不嫌虚。
松梢片月见流行，夜半青山白露横。不是闲人爱幽处，秋来纷扰饱曾更。
回雁峰头望帝京，寒云黯黯不胜情。贾生已道长沙远，今过长沙又几程。
一泓水树横秋色，半枕松风归鹤声。个里未能忘宿习，因人幻出百千情。
含情相对感漂零，谱入琵琶曲里听。一别扁舟何处去，空馀江上使君亭。
路上崚嶒半是云，断崖荒涧总愁人。勤劳本为公家事，非是王尊不爱身。
汉家才子盛西京，高帝从来爱楚声。尔继房中诸乐府，清商一奏感神明。
赠子遗篇尚箧中，千秋万岁素心同。波涛世路情方见，泪洒西风草木红。
尽恋长生养性灵，力求大药扣玄扃。庄生自有逍遥论，不道千龄胜百龄。
情均骨肉谓尧民，我辈相仍敢不敦。越人可笑盟车笠，四海要知皆弟昆。
独鹤朝来戏碧波，双凫时见恋青莎。霜林一夜秋风起，谁解凌霄羽翼多。
襄阳传得谪仙歌，江水无情落逝波。千古昔人行乐地，谁知今日我来过。
四方遣使俾观风，利病陈来达禁中。沿革尽从民庶欲，更无壅遏下情通。
白苇枯荷两岸霜，水禽相恋水云乡。人间手足情何似，落日秋原引睇长。
素女忽归天汉去，孤猿空有玉环留。从今不娶神仙妇，未有恩情到白头。
百年公论分明日，几度人情反覆间。独有空山飞鸟倦，不因风雨解知还。
春园花树手亲栽，人去空余草木哀。风雨夜来谁爱惜，庭前折尽数枝梅。
露草烟林断客行，竹扉昼掩对高城。道人不爱人天供，消受秋空鹤一声。
麻姑怪尔恋人间，云母丹成去不还。寻遍罗浮峰四百，峰峰烟翠似双鬟。
管落双枝并入神，手调花露染来真。寄语桓家须爱取，莫将寒具误留宾。
野趣知兄爱泉石，风屏少试秋毫力。纤煤点染出云天，万里江山安枕席。
云中栖隐养雄豪，我爱先生一著高。鼓腹诗鸣光圣世，雄文端可继离骚。
相逢一笑尽迟留，为爱潇湘片景幽。坐到夜深天籁响，乍疑鸾尾送清秋。
提壶声里爱山春，山色菁葱满四邻。便欲共寻荷芰服，却惭簪绂苦萦身。
谁爱三闾橘颂辞，更将骚思写离支。曾含甘液方能赋，汉代风流有叔师。
十五年前花月底，相从曾赋赏花诗。今看花月浑相似，安得情怀似往时。
软绣屏风小象床，细风亭馆玉肌凉。含情学写鸳鸯字，墨洗蕉花露水香。
来本无心去即休，他时何处更同游。可怜施食台前鸟，任是无情也解愁。
荔子新来已著花，千林行见烂朝霞。幽人莫恋雪峰境，拄杖穿云过我家。
连日禅房昼梦浓，人情物理静时功。宵来更拟寻潇洒，净几明窗写训蒙。
倒影花枝照水明，三三五五岸边行。今年潭上游人少，不是东风也世情。
巴丘过日又登城，云水湘东一日平。若爱春秋繁露学，正逢元凯镇南荆。
世途湔去利名垢，僧榻来熏知见香。昭旷情怀陶靖节，清明风韵孟襄阳。
不是东风有爱憎，为怜微细颇加情。胚红孕紫宁交晚，且放青青寸草生。
与君同日直承明，春雨秋花无限情。一夕天涯分万里，不知身世寄浮萍。
笋已成竿照眼青，两郎深慰若翁情。谁言玉谢阶庭下，玉树芝兰独擅名。
艳红香白遍游人，花柳酣歌识太平。野客独谙闲意趣，草烟空爱一川明。
苍颜莫怪少曾开，触目人情但可哀。死去肯为浮世恋，此身元自不应来。
尝闻画鼓动欢情，及送离人恨鼓声。两杖一挥行缆解，暮天空使别魂惊。
百家小邑万重山，惭愧斯民爱长官。粳稻如云梨枣熟，暂留聊复为加餐。
满眼秋光动客情，小园闲步杖藜轻。黄花憔悴应思晋，才遇渊明香便清。
西风飒飒雨纤纤，归思都从社后添。料得主人情意重，年年常为捲珠帘。
斜廊深院断人行，雪聚松了立鸟清。僧腊数残门乍启，惊飞谇语独含情。
风香春暖展归程，全胜游仙入洞情。一路缘溪花覆水，不妨闲看不妨行。
睡觉寒炉酒半消，客情乡梦两遥遥。无人为我磨心剑，割断愁肠一寸苗。
未忘一笑杯盘乐，终爱忘言气味长。多惭居士梅花供，举世何人解识香。
梦回孤枕夜更长，月转西楼雁唳霜。冷落不禁情思苦，明朝况复是重阳。
近看三峰失一峰，其馀都与昨来同。多情横翠亭前玉，伴我同行两日中。
旧榻凝尘岁屡更，秋风一雁又南征。弟兄离合情无限，万里淮天共月明。
山中宰相有仙骨，独爱岭头生白云。壁张此画定惊倒，先请唤人扶著君。
倦行放步卧垂杨，谁打鞦韆笑隔墙。风物恼人情不浅，归来山色更青苍。
二日看山快旅情，不知虚骇已多经。傍人莫怪舟行稳，来往溪禽识使旌。
家人不寄扊扅诗，直恐藁砧官尚微。到了不过相爱耳，未论此语是耶非。
曾入名园更可怜，篱花矜护害天然。萧骚好自舒情性，万朵千枝亚野烟。
寂寂清轩老病身，闲情无赖写无因。日长翻为琴书累，恰度华胥意兴新。
斟酌姮娥耐素秋，蛩心响答五更头。经年病渴知能遣，爱掩双扉境暂幽。
人爱中秋月色同，忽惊凉雨翳昏钟。如何只隔一重膜，不见仙家天柱峰。
晓烟如练曳平津，一棹东风两岸春。岛鹭沙鸥休恋我，北堂归有白头亲。
窗下云英透纸香，白头惭愧恋文章。玉堂天上成春梦，珍赐何时出尚方。
爱似琼花叶似蒲，人心翻复似朝晡。命乖不嫁多情婿，自拔金钗击唾壶。
花满闽天足绮罗，可人情兴是春和。日长公馆清如水，坐倚胡床听鸟歌。
闲教鹦哥念佛名，狸奴也著戒鱼羹。爱将莲子鸡头实，换得孩童虱放生。
夙驾勤民力劝耕，肯停车轨访柴荆。谁言羁旅知交态，君似春风不世情。
日于诗雅转沉迷，尤爱凭阑此构题。飘荡杨花春意晚，黄鹂飞过水东西。
月满西园夜未央，金风不动邺天凉。高情公子多秋兴，更领诗人入醉乡。
行藏牛背把书行，老子能无后学情。木铎肯教天不管，羊裘也可累先生。
岂谓逃忙恋太函，乞骸无以扣阍三。谁知冲圣留供职，未许劳臣便释担。
我爱林生刻画劳，能于笔意见纤毫。牙签小字青铜印，顿使山房索价高。
秋入东篱破晓霜，黄花不肯媚重阳。花神爱惜缘何事，要向今朝荐寿觞。
促织场边爽气新，彩毫轻染墨华匀。香闺不爱千红紫，只写青松与翠筠。
江头野鸭太颠狂，乱入荷塘逐藕香。莫讶无情任来去，花深原有紫鸳鸯。
决去湖波尚有情，却随初日动檐楹。溪光自古无人画，凭仗新诗与写成。
万丈辉煌锦绣身，自知爱尾类儒林。若教飞伴虞庭凤，逼眼文章莫妒嗔。
索笑追欢意不穷，风流日日事重重。人间花草真堪爱，遇著春风尽向东。
太守文章处士诗，高风遗爱系人思。太师葛岭空陈迹，不及孤山有古祠。
凝姿送艳不胜情，掩映红罗秘弗明。侍婢莫将银烛背，灯前争看小徐卿。
闻说猕猴性颇灵，相车来便满山迎。鞭羸到此何曾见，始觉毛虫更世情。
水部池台倚暮霞，回廊灯影也堪夸。游人不爱萧疏景，只说城南太宰家。
云头月出倚楼看，老桂深深发广寒。底事嫦娥深爱惜，他年摘为少年簪。
茶仙品泉泉为寒，泉翁爱泉泉出山。只欲逃名逃不得，许多甘冽在人间。
南州风土滞龙媒，黄纸初飞敕字来。二月曲江连旧宅，阿婆情熟牡丹开。
雨点轻沤风复惊，偶来何事去何情。浮生未到无生地，暂到人间又一生。
险固山河几战争，阵图犹自列分明。至今江水抱遗恨，呜咽古今无限情。
江南菊少开金色，只有霜葩杂御黄。乞得黄花真爱惜，明年剩种压群芳。
代耕未易得逢年，宦况诗情总冷然。闲却簿书问重译，风光何处不周还。
三百里湖桥柱西，谁将并剪上秋机。短船不爱闲风月，载得吴松落照归。
爱尔清淳比玉琳，青春黄卷好留心。林间石畔无尘事，一寸光阴直万金。
连日天街候驾归，且呼酒对早梅飞。从来吏部高情别，右手分将老蟹肥。
三曲天开罨画屏，松风吹鬓不胜情。山城石甃无苍藓，绝爱铿然放杖声。
人爱红尘我爱山，寻山重叩白云间。子真避客游都市，月上梧桐未肯还。
雪消云净墨池方，爱杀窗前叶叶长。祗为朝东春得早，风吹一夜紫苞香。
十年一住广寒宫，云恋歌声惯绕空。长爱惜花花下唱，袖和金缕怕春风。
五月风生水殿凉，绿杨深处奏莺簧。佳人偏爱临池坐，欲与荷花斗晚妆。
道人知我爱禅房，净埽阶前紫石床。软饱三杯风味好，脱巾和月卧昏黄。
尔母溺情连夜哭，我身因事有时悲。钟声欲绝东方动，便是寻常上学时。
醉状初如春水船，梦成蝴蝶更翩翩。觉来已是情无奈，那更急风吹雨颠。
瑟瑟商飙剑色寒，家山俱入梦中看。长安元自知潘岳，莫赋闲居恋鹖冠。
裹粮荷锸阵桓桓，凿堑营城往六安。老子凝情不成寐，挑灯愁听雨声寒。
仙石坛边景最清，写成相赠见多情。岁寒不改心长在，枝叶从来一本生。
汉庭得谢久县车，松竹萧疏护葺庐。争奈苍生待霖雨，未容安石爱幽居。
牙板声中敛翠眉，时应歌我遣怀词。岂知薄宦飘零去，无复风情似旧时。
山色空濛寒食雨，杨花零乱溧阳楼。老人岂有伤春事，酒后情怀似感秋。
幞被当年去省房，村沽空忆御流香。花城不靳分新酿，应笑三升恋帝乡。
春气吹人不作醒，病身感物底心情。斜阳也不藏人老，偏照霜髭一两茎。
兰浦秋来烟雨深，几多情思在琴心。知君调得东家子，早晚和鸣入锦衾。
一寸相思一寸灰，苍茫罗袖隔红埃。不知情魄游何处，且作行云入梦来。
洛阳大贾爱名姬，富乐园中饮酒归。千步长廊好骑马，不愁春雨夜沾衣。
剑阁清尘犯属车，纲骡驮得荔支无。却嫌画史才情少，不作承平舞马图。
睡情何处不相关，合度农纤语等闲。枕上不妨频转侧，柔腰偏解逐人弯。
依稀红旆影前途，欲近仍遥问却无。一片交情与乡思，先随明月到姑苏。
南州多暖北州寒，十月黄花锦作团。独把一枝情万种，见花何似见人难。
花残爱日惟愁尽，病渴逢觞却厌多。不分闲中觉春老，强搜诗句逐阴何。
去时芍药才堪赠，看却残花已度春。只为情深偏怆别，等闲相见莫相亲。
将军爱士民心失，太守忧民士气衰。大抵军民皆赤子，如何从此便藩篱。
踪迹年来逐转篷，宦情乡思与君同。至今尚忆闲边趣，十里溪山一短筇。
野意凄凉远俗情，出门一笑乱山青。痴儿白昼犹鼾睡，可是无人会唤醒。
边城土俗自随宜，物色人情浩不齐。略有江乡相似处，午烟林下一声鸡。
细雨轻尘浥午风，春游篇爱帝城东。小桥流水通幽径，隔岸汀花几点红。
洗耳清泠万虑消，灵台无地著尘嚣。此情难与时人说，直欲凌风访子乔。
生憎四百玉芙蓉，朵朵欺人冰雪容。玉女峰娟吾不爱，白头只爱老人峰。
草烟绿凑柳垂低，桥对斜阳堕影西。听罢情歌听啼鸟，吴船摇过越来溪。
一树繁花开远田，闲来攀折晓风前。天涯何处无春色，不遇情人空自怜。
合门传旨放朝参，归觐亲庭晓整骖。葵藿丹心犹恋恋，五云缭绕望宫南。
客情容易到双眉，乾没晴湘夜月晖。风露满庭人未寝，飞萤故入小帘帏。
几度秋风客帝城，不堪游子远离情。词人欲拟长生曲，并入江南彩凤鸣。
山川自昔因人胜，岂爱浯溪爱漫郎。不得中兴摅老笔，两章秋月漫争光。
秋到黄花强自宽，琴堂犹得往来闲。世情原与诗情背，只许闲人老眼看。
对盘双陆打黄金，挂树朱笼赌百禽。不是爱他延日子，免教提起别时心。
徐元直去马超来，顾惜三纲又爱才。道御英雄无不可，豫州翻向益州来。
莫奏悲笳向日昏，花飞不是减芳春。多情更作回风舞，体弱悬知不陷茵。
竹窗时止亦时行，谁共清风明月情。忽忆前年今日兴，登高人在石头城。
满堂丝竹且停声，试听关山送客情。王勃旧传滕阁赋，陆机新拟豫章行。
楚云深处自飞鸣，江草江花总是情。两岸客舟听不得，春风并入棹歌声。
望望黄云心自倾，可堪天道不人情。瘦筇妒雨苍崖滑，空负松风入砚声。
谁将雪朵缀缃枝，香雾濛濛夜色迟。无复閒情对芳物，病怀空许月明知。
客里春秋过半生，子规枝上最关情。南来故国一万里，却笑子规犹乱鸣。
平生嗜好唯爱山，前身疑是山中相。归来深处得幽栖，柴门正与山相向。
倒挽天河转翠微，玉虬鳞甲满天飞。道人结屋东边住，爱看晴花不掩扉。
忆随仙侣仕瑶京，几度朝回并马行。回首旧游成大梦，燕山吴水不胜情。
齐家断勿责他人，须信仪型只在身。习习谷风讥义薄，交相爱也是为仁。
晚花特地敛新妆，莫道无情总不妨。中有黄金莲子盏，被人瞥见即深藏。
想见联镳西出城，酒壶诗卷共高情。看山骑马渔阳郭，也似平坡寺里行。
莫拟轻舟去沅湘，春来殊爱雪枝香。东阑柳絮颠狂甚，总向阶前赚谢娘。
社里东林远送行，虎溪三笑世留名。远公陶陆非朝士，千载何人识此情。
师与予心总爱山，从来已许伴予闲。若为一出俄经月，却恋尘凡未肯还。
歇后诗人何志诚，自量心迹甚详明。世多觊窦穿窬者，对尔宁无愧赧情。
平安寺畔相迎处，武姥峰前载酒时。思忆高情又三载，东风遥寄凤凰枝。
翻经灵运推不去，爱酒渊明挽不来。无复种莲人作社，空馀写影佛成台。
梦中往事随心见，醉里繁华乱眼生。长为风流恼人病，不如天性总无情。
何处箫声坠月明，天风吹乱武夷情。婵娟万里秋如水，吾欲乘槎问太清。
韦郎诗淡少人传，贪看仙书不爱眠。闲磨小团新样月，拨灰重试古龙涎。
宝脸初匀腻粉轻，含娇倚态漫多情。相逢一笑西风里，犹自能倾下蔡城。
不待车轮四角生，欲行还驻为交情。又成一笑渌樽晚，诗卷竹风相与清。
春机满织回文锦，粉泪挥残露井桐。人远寄情书字小，柳丝低日晚庭空。
日薄霜清水见沙，水边偶到野人家。满阶风叶浑慵扫，为爱深红似落花。
闲情忆得桂花天，展簟临轩看月眠。梦破月低归绣幕，博山犹自有香烟。
寒雁明朝下五湖，长安西望独踌躇。无情谁似张公子，两见秋风不寄书。
呜咽胡笳曲未终，秋风马上路匆匆。梦回暗忆恩情重，毡帐寒深雪满空。
晦明风雨朝朝出，远近高低寺寺行。汉体八分唐七字，王孙题处总关情。
朱楼帘捲见天涯，倦客倚栏何所思。新月无情明复落，清箫有恨歇还吹。
秋夕淮天不肯明，壮怀冲斗若为情。卧闻隔水吹三弄，又喜孤城报五更。
爱花偏倩猎人寻，残雪偷春上棘林。山岸有谁先得见，冷香疏亚辟寒金。
雨霁风和日渐长，小园尊酒答年光。直令桃李能言语，何似多情睡海棠。
千叶梅开一样清，向人含笑似多情。化工只么宁多巧，碎剪琼瑶细簇成。
忠臣多快奸臣愤，天意人情可奈何。安得皋夔能致主，早闻尧舜复赓歌。
多幸三年依德字，喜无一事到公庭。庭前柳是公遗爱，去后相看眼更青。
金炉无气烛无情，险韵拈来尽仄声。不信历中添日刻，短宵依旧未天明。
长思双鹤驾长虹，红袖偏争劫海中。有想但看无想日，消沉恩爱付东风。
远近高低锦树明，直疑春教蝶多情。人间万事思量尽，只好园居过此生。
每爱花光画作图，孤山亲见雪肌肤。芒鞋远觅香来处，醉倒黄公旧酒垆。
湖水无风似镜清，湖船日日送人行。垂杨浪许关离别，有限长条无限情。
敧枕篷窗月色澄，屋梁犹记共青灯。多情似逐长淮水，一夜随人到广陵。
数间茅屋傍山根，一队儿童出竹门。只爱行穿杨柳渡，不知失却李花村。
汉家猗殿敞云屏，青雀西来底有情。席上残桃犹可种，刘郎争奈不长生。
花事亦何与人事，不禁开落自关情。雪中欲尽寒梅影，留取残枝待月明。
青入灵山玉削成，群峰罗列有心情。眼明忽卷孤城雨，风定白云浓淡生。
曲径衡门短短篱，槐楸阴里倚筇枝。老来百事不入眼，惟爱青山如旧时。
江南地暖陇西寒，一种春风有两般。最爱夜深霜重处，无人起向月中看。
管得天公雨更晴，何关客子病心情。得归此意良不恶，且住微躯也自轻。
岁晚孤松辄自娱，排行金朵映苍须。不知风雨摧残后，曾有心情管领无。
老懒狂吟不要工，爱君七字晋唐风。更烦传语梅花道，火急齐开小至中。
雪色香罗照眼明，阿兄相赠见深情。明朝急为裁春服，相约麻姑礼上清。
睡起霜台似水清，晚春风日弄新晴。笑看蟢子频频集，却忆人家望客情。
平生爱菊与梅花，菊比渊明梅似逋。谁知此道今寥落，爱菊爱梅人也无。
不复当年端正楼，多情犹问故宫游。山川不改繁华尽，须信人生一世浮。
炉锤锻炼不遗力，造化穷锼无遁情。每对时人思杜老，不知能事属先生。
金山万壑斗声清，山气空濛弄晚晴。我爱长天汉家月，照人依旧一轮明。
紫殿催班侍讲筵，皇情初眷典谟篇。词臣献纳承恩遇，日捧牙签近御前。
莺花韦曲旧时游，老去闲情已五休。却笑东风无检束，又随飞絮过南楼。
昏黑投林晓更惊，背人相唤百般鸣。柴门长闭春风暖，事外还能见鸟情。
爱水仙成百计栽，三年一笑渐能开。金银岂是吾家物，借我虚名付酒台。
幽人遍爱青山好，为是青山青不老。山中云出雨乾坤，洗过一番山更好。
老来漫有爱山心，酒少茶多却不禁。一夜上方攲客枕，隔窗自伴冷猿吟。
菡萏初开夏日长，垂杨修竹俨成行。绿阴处处如飞盖，却爱征途似故乡。
我与青山有旧盟，淡云微雨忽渝平。朝来自献三峰出，真个山神不世情。
过关何事懒摇鞭，酷爱三峰落马前。天气清明新雨后，山光日色满秦川。
笋蕨腰镰委所穷，鱼盐分味忽烦公。一毛不拔杨朱利，今古人情亦或同。
流传遐迩尽虚声，君子从来耻过情。惜别误蒙乡里敬，匪才何以答升平。
酒兴何如毕吏部，诗情已过鲍参军。醉吟自足了一世，肯羡飘飘出岫云。
朝中久恋乘轩宠，膝下涞惭返哺私。新荷君王赐骸骨，家人须信有归期。
雨泣镫花夜一更，醉中忘却语诗盟。料应独立南窗下，猛拍阑干万斛情。
逝水滔滔七里滩，高情聊寄一丝竿。无鱼可钓浑闲事，脚底龙眠尽自安。
乌台凤沼承亲擢，尚有孤忠简圣明。大雅一门时鲜俪，急难尤切在原情。
持身端的在兢兢，谨独方无愧怍情。莫道隐微人不见，暗中临我有神明。
江山迢递水东流，芳草无情管别愁。若听春风商女曲，天涯人在古扬州。
梁园朝暮拥笙歌，犹有音情问薜萝。口嘱去人无别语，不多饮酒读维摩。
旷野天空月正明，水田青草乱蛙鸣。江头十日潇潇雨，禁得离人此夜情。
眼看绿樽花下去，情知清话竹边留。禊觞岂是荒耽具，晋士那无经济谋。
留情深处驻横波，敛翠凝红一曲歌。明月下楼人未散，共愁三径是天河。
登山临水送将归，去住心情只自知。明日红尘车马地，可能无念出山时。
新春江上使星回，不为离人寄早梅。爱惜幽香意如此，一樽岂是等闲来。
谁道渊明不善饮，亦知太白爱题诗。浪醉浪吟成底事，不如高卧过当时。
丛林职似惊群雁，供给情如反哺乌。梅蕊犯寒持钵去，山茶出屋得归无。
隔窗疑是李夫人，江月多情为返魂。不似丹青旧颜色，十分憔悴立黄昏。
楚泽苍茫带夕晖，暂投簪佩上苔矶。孤云不解离情苦，犹自纷纷上客衣。
金沙冈上大夫坟，与尔同原一派分。苍桧白杨须爱护，碑亭中刻御书文。
剪得西园一片青，故将来此恼诗情。怪来昨夜窗前雨，减却潇潇数点声。
瑶池初见一枝梅，为爱清香特地栽。今日御栏风露好，胜如山路雪中开。
朝雉惊人掠岸飞，樱桃初实杏梅肥。落花莫谓无情物，不傍游丝傍钓矶。
更无落魄耽杯酒，更莫猖狂爱咏诗。今日捉将官里去，这回断送老头皮。
万斛琼瑶扑地飞，剡溪孤棹未应归。不知招隐缘何事，我爱袁安独掩扉。
厚葬非徒识所先，分明至爱自心根。怃然一悟奚从发，为有良知尚未昏。
越鸟南翔雁北飞，两乡云路各言归。如何我是飘飘者，独向江头恋钓矶。
披衣徙倚天方曙，秉烛吟哦夜忽中。不是被他驱使得，爱他意政与人同。
满街飞絮舞毵毵，慵困情怀似酒酣。嫔御宫中行乐倦，却寻锦叶喂新蚕。
庭外缃桃一萼红，多情特地振春风。仙源已露真消息，迥作新花发旧丛。
铁梗棠开嫩叶青，伯劳偷眼观蜻蜓。生成莫使充馋咽，爱物存心物有灵。
五月平畴不得犁，青秧老处坼于龟。乾坤惠爱无遗物，仰乳婴儿可使饥。
佛与众生旧有缘，入廛一句更为宣。眼前不用生贪恋，三界无安若火煎。
南湖沈叟爱吟诗，诗似当年杜牧之。一日干戈不相见，令人双鬓欲成丝。
直舍孤吟未过清，梅花相与有诗情。寒鸦真似随人好，写就新诗啼数声。
名贤丽句咏垂杨，为爱柔条拂地长。春去柳枯人亦老，争如松柏晚苍苍。
一丛暗澹将何比，浅碧笼裙衬紫巾。除却微之见应爱，人间少有别花人。
为爱芭蕉步玉除，云根飞翠湿霞裾。蕊珠宫里归期近，懒把芳心叶上书。
扫叶烹茶坐复行，孤吟照月又三更。城中车马如流水，不及秋斋一夜情。
吴堤新柳倚晴烟，浅绿轻红最可怜。不是多情管离别，要将春色送行船。
青藤玉茗浪填词，馀子纷纷俚且卑。我爱吴侬号荀鸭，异香偷出送歌儿。
柳花溪上木兰船，只许闲鸥伴我眠。乘月到家无百里，此时那有别情牵。
年逾耳顺发𩭹髿，其奈诸孙未见何。独爱君家有英物，峣峣顶玉几摩挲。
东君属意鹤翎红，喜入先生盼睐中。蝴蝶亦知春事短，向人栩栩恋芳丛。
野花无主亦无名，浓绿河梁各系情。总是春归听不得，伯劳飞去别枝鸣。
自是不容加染涴，看来良亦富才情。落羌女管声声怨，点寿阳妆片片轻。
边风萧飒动江城，独上高楼故国情。碛里征人三十万，空教弟子学长生。
野草闲花无姓名，疏篱幽径渐敷荣。贫居阅尽人间事，只有东风不世情。
但把凡身小品论，宁须拓頞问星辰。女郎恋别泪如雨，遑托金针度与人。
豹汝多情又作花，枝枝古血似残霞。春归乱向鱼凫落，绝似飘零帝子家。
相逢记得画桥头，花似精神柳似柔。莫谓无情即无语，春风传意水传愁。
才似谪仙惟欠酒，情如宋玉更逢秋。相看领会一谈胜，注目长江天际流。
尚主当初偶未成，此时谁合更关情。可怜谢混风华在，千古翻传禁脔名。
丝丝杨柳拂烟轻，总为愁人送别情。惟有流波似离恨，共将明月伴君行。
闻说谀言得尔欢，忠言谁肯竭心肝。从今勉受贤人爱，莫把忠言反意看。
绿满千缸酒可倾，宠光何限故人情。于今蕉鹿曾非梦，还记飞鸿昔日声。
声逐娇云学凤鸣，王孙几醉拍栏听。春深莫唱关情曲，多少行人过柳亭。
浅红花片间深红，老眼看花似雾中。我亦前身花里鸟，头颅如雪爱春风。
花容相映鸟相呼，无限春光在画图。可爱争栖傍修竹，不知谁是凤凰雏。
二十年前旧友生，缄封远寄见交情。旧游回首多零落，大器如君合晚成。
湘水浮云望转迷，离情一片楚天低。衡阳已恨无来雁，况在衡阳又更西。
绿琴弹罢月空明，鸟语花香水复清。昨日刺船人不见，先生无乃善移情。
取意竹依窗密促，自开花照眼鲜明。老僧踏遍诸方路，花竹相看世外情。
相将杯酒饯春阳，弦月纤𫄨爱晚凉。何事倦游人已远，空劳车骑拟临邛。
石门连日动征鼙，花柳无情自绕溪。回首故园今好在，杜鹃花落子规啼。
正坐郊游困宿酲，更申花约了馀情。病躯不带看花分，聊助浇花酒一罂。
分得清浔白玉芽，旋抽绿柄信攲斜。当时荡桨耶溪女，可是无情笑隔花。
酒能养病怀偏拙，老爱看书目易昏。世事相违成寂寞，不堪惆怅倚柴门。
霏微烟雨送秋寒，倦爱幽窗一榻闲。学语娇莺惊午梦，移床煮茗看青山。
羁雌见月可怜生，月落江昏过雁声。不特题诗想夫婿，汉家多少玉关情。
调朱弄粉总无心，瘦觉宽馀缠臂金。别后大拚憔悴损，思情未抵此情深。
君去江东几日程，我来东越漫云萍。客情自是难为别，何况乡情兼别情。
宦籍尔今新典马，人情吾已任呼牛。长公赋性元乖异，用世还须让子由。
衣冠先后辱遥迎，一笑春风故里情。生意望迷平野迥，老年人在梦中行。
伤心客里子规啼，自笑情怀更小儿。短策强随杨柳去，归来却喜燕衔泥。
间世宗英学海龙，交情尤为野人浓。天香御茗分奇绝，尽是殷勤手自封。
半身映竹轻闻语，一手揭帘微转头。此意别人应未觉，不胜情绪两风流。
酷爱清香折一枝，故簪香髻蓦思维。若教水月浮清浅，消得林逋两句诗。
翠叶金华小胆瓶，轻拈微嗅不胜情。从教失陷沈烟冷，蓦地薰心梦也清。
别后令人鄙吝萌，每临风月即伤情。枕戈待旦君知否，不为功名为祖生。
共坐南窗待月明，云间忽见大江横。钓鱼船上谁家笛，吹出骚人万古情。
无病时常骑瘦马，沿街问酒踏花行。病来不虑妨官事，恐负花情与酒情。
京国春寒情脉脉，关山月落梦悠悠。离愁又在高楼上，满池夕阳江水流。
苏州太守白尚书，酒盏飘零带疾移。老去风情犹有在，张娟骆马与杨枝。
长笛圜鼙曲调新，东家西舍送迎神。不因丰岁人情乐，淡杀溪头老病人。
秋风淮水下如倾，云际征帆片片轻。目断平原双倦鸟，夕阳无限故乡情。
短辕载酒觅奇踪，最爱秋林紫翠重。昨夜清霜红入叶，又添山色几分浓。
半生飘泊将雏意，百感凄凉舐犊情。露电终非真实相，彭殇何者是长生。
当年失脚下鱼矶，苦为明朝未得归。寄语巢由莫相笑，此心不是爱轻肥。
宫漏沉沉城阁清，九霄云净万方明。不堪静听楼前曲，一夕离情白发生。
尺书满箧故人情，想象荒丘宿草生。秪余此日开尊意，堪作山阳听笛声。
忆君空使泪潸然，诗酒无情又一年。肠断楚云愁不尽，夕阳疏柳自鸣蝉。
垂萝云捲读书声，谷口人稀晚自耕。不见五陵松柏外，秋风离黍故宫情。
五旬无雨垄苗枯，少女谁家挽辘轳。也爱深闺幽静好，半因饥馁半田租。
皇祚中兴彻九垓，不烦犹道宋王台。归鸿特比常年少，应恋黄麾不忍来。
江水无情含野烟，江风还似旧时天。先生隐去思成死，今日重来十六年。
宝炉香散晓烟寒，净几供茶绕座看。已爱六花金缕异，更惊三啜翠痕乾。
庭前尽日立到夜，灯下有时坐彻明。此情不语何人会，时复长吁一两声。
爱竹君家有子猷，黄花君复向人求。不妨官事兼幽事，应笑侬归两过秋。
扇底清风画里云，江东渭北思纷纷。缄封远寄情何厚，人在沧波白鸟群。
插棘编篱小径斜，数声鸡犬出山家。褰帷最爱秋光好，一路墙阴木槿花。
解鞍向晚暂停征，况是周郎重故情。今夜酒醒山月上，便应高枕听溪声。
故人飘散各穷途，诸老交情却未疏。赖有清诗在书案，时时翻读伴更初。
纷纷俗物久堪憎，爱子萧萧眉宇清。莫叹青衫掩事业，白头卿相死无名。
海上扁舟一叶轻，春来送客不胜情。到家阿母应相问，只道江南已太平。
冻雀声中梅正花，春风入夜著山茶。怪来巧鸟多情思，白雪梢头醉绛霞。
瑶琴宝瑟寂无声，只有寒螀柱下鸣。海月一轮通夕照，姮娥应悉此中情。
当窗妨绣凤头鞋，出合惊捎小燕钗。拚取惜花情几许，并刀一割玉龙乖。
潮至胥江水渐微，峡门开处野猿归。空王亦爱禺阳好，飞寺而今更不飞。
与君南北昧平生，倾盖论心若弟兄。长笑区区市朝客，白头重欲定交情。
鸟啼何处最关情，不是啼时分外清。酒醒阁中闻唤起，为惊残月半窗明。
小窗听雨看梅花，人在江南旧相家。不是岁阑情味别，旧回归路板桥斜。
不肯低飞向野蒿，从来栖息爱清高。广寒无数黄金粟，吹得天香入羽毛。
双鹊查查晓恋枝，暗香风度曲栏池。日来只了高斋去，满树花开总不知。
终日焚香礼彩云，云中不见旧仙居。画图悬在梅花洞，蛱蝶无情亦上裙。
感旧情怀日日深，三春能几半晴阴。醉题难尽当时意，啼彻春风羡暮禽。
旧同鱼浦龙洲住，岭表移家岁月多。今日聊城喜相见，匆匆无那别情何。
三日春风已有情，拂人头面稍怜轻。殷勤为报长安柳，莫惜枝条动软声。
黄家村外夕阳明，鸡犬迟归爱晚晴。花落闲庭茅屋静，小溪风起看潮生。
桃李无情花自妍，竹根行复破苔痕。新妇抱儿未归去，愧死鹁姑啼满园。
民苦繁苛厌永平，科除惨狱慰群情。不穷窦宪欺君罪，翻被宽柔坏典刑。
出岫油然亦乘兴，倦飞随意即知还。有心知到无心域，鸟恋故林云在山。
凫舄初临齑臼辞，琼瑶共叶柏舟诗。不须更上陈情表，帝遣彤书赞女师。
午窗寒日听松风，散发梳头睡眼中。情话堂深书帙满，老身何地不从容。
强随禅客到西禅，竹柏团青荫石泉。一首小诗吟不就，闲情元在落花边。
秦僧吹竹闭秋城，早在梨园称主情。今夕襄阳山太守，座中流泪听商声。
涧水相期浣袜尘，交情谁似远公真。东风晓夜催行客，赢得西山冷笑人。
夜凉风月爱双清，岩谷虚传玉佩声。上帝尊居深虎豹，青云高拥九重城。
大江东去月分明，乌鹊南飞露气清。如此婵娟人不爱，倚楼独立过三更。
新陶瓦缶胜璚壶，分得春风玉一株。最爱寒窗闲读处，夜深灯影雪模糊。
玉泉流水入官河，公子园林爱客过。罗袜凌波骄不得，芙蓉偏在露寒多。
月照梅花雪点春，小舟危坐醉中身。一时为爱溪山去，本是无心见故人。
佳儿如玉眼如珠，临别牵衣泪满裾。爱惜护持勤教诲，书香一脉正关渠。
桐柏昆仑日夜倾，投溪注壑本无情。乍为含垢千寻浊，不作矜人一掬清。
馀不溪上阎公子，爱写茅亭碧树间。一雨洗秋青不断，傍人说是道场山。
寂寞林居似耦耕，感君相顾足高情。茆堂昨夜听寒雨，竹火松烟坐到明。
千年桂魄不肯死，夜夜在人头上飞。每爱中庭一方白，长天万里没云时。
长抱平生水石心，仙葩相对理瑶琴。连成也解移情处，明月清风何待寻。
寒著衾裯思不禁，月娥于我似钟情。更添眷眷窥檐入，容与横窗一带明。
百年宠辱两无惊，东去扶桑近海瀛。四百芙蓉看倚剑，白云飞断世间情。
春日寻常醉不醒，而今春日若为情。青丝纤手成陈迹，举案齐眉已隔生。
解是平生独爱材，新移四柏后堂栽。悬知数百年来后，应有清阴满宪台。
不见故人弥有情，一见故人心眼明。忘却问君船住处，夜来清梦绕西城。
自有诗来几许诗，玉堂吹彻又茅茨。阿谁不爱梅花句，未省梅花爱阿谁。
寒岩摘耳石崚嶒，下有波涛气郁蒸。知汝清齐常自爱，不当持供五湖僧。
千山历历水悠悠，江上风来六月秋。最爱沧浪堪濯足，柳阴系著木兰舟。
归去看花似见兄，碧云红叶暮山横。东流黄鹤矶头水，不尽秋风送弟情。
恋胜穷幽彼上人，平生潇洒乐天真。松间竹下成何事，坐讽行吟老更新。
天寒眼痛少心情，隔雾看人夜里行。年少往来常不住，墙西冻地马蹄声。
骨中香彻骨中清，着雨问花不作声。一气本同形色异，人花清杰两忘情。
客路奔波千里共，世情冷煖两心知。水分云散金陵外，明月清风何处期。
靓妆才罢粉痕新，迨晓风回散玉尘。若遣有情应怅望，已兼残雪又兼春。
曹植疑神赋奈何，徐陵新体丽情多。争如供奉清平调，翻入南中子夜歌。
金屋秋深露气凉，宫监久不到西厢。丁宁莫窃宁哥笛，鹦姆无情说短长。
楚水吴山久别离，每因嘉节重相思。今来一处稀相见，何必思情胜昔时。
漠漠蒹葭烟水清，碧空初有雁来声。村墟贳酒不成醉，何限沧江送客情。
满目春光景物妍，蹇驴徐步慢扬鞭。杜陵诗客情如许，那惜花村买酒钱。
我爱梅边最不群，每从先达访遗文。由来国子先生母，却是梅边嫡派分。
来时还似去时天，欲道来时已惘然。祇有松江桥下水，无情长送去来船。
生平原不爱繁华，满院西风种菊花。今日江州想遗德，白衣送酒入谁家。
二妙冲寒棹北征，那堪江上别离情。幸逢圣主询民瘼，为报疮痍尚未平。
千生万劫未曾乖，痴爱因循枉自埋。竖起丈夫眉目看，聪明一副孰安排。
山林远遁真成癖，车马频劳岂世情。一曲骊驹怅歧路，满天风雨隔江城。
忆得垂髫少小时，青灯黄卷日相随。于今放浪江湖上，一段闲情总付诗。
莫怪幽禽雪满头，多情只为海棠愁。开元宫里千株锦，一夕西风起碧秋。
美人手持白纨扇，画出亭亭竹数竿。为爱此君心事好，最宜炎暑最宜寒。
颓然醉貌古衣冠，酷爱梅花冒雪看。疏影暗香吟已就，但知诗好不知寒。
长爱东坡眼不枯，解将西子比西湖。先生诗妙真如画，为作春寒出浴图。
渔阳光祖冠当时，笔法词源我独知。君有家鸡君自厌，为何偏爱玉泉诗。
平生爱山心不足，寸碧已复明双眸。暮年得此幽栖地，枕上烟岚万叠秋。
山路相逢若有情，折来书幌愈轻明。何须更道能调鼎，小啄微酸已解醒。
幽谷溅溅小水通，细穿危石认行踪。回头自爱情岚好，却立滩头数乱峰。
扁舟欲发意何如，回望乡关万里馀。谁识此情肠断处，白云遥处有亲庐。
眼有玄花因悼亡，观书对客两茫洋。情知泪是衰翁血，更为童乌滴数行。
草阁南风分外凉，看山面水据胡床。宦情萧散知何益，身在江湖忆帝乡。
北里歌钟咽尉城，昏鸦啼处总关情。朝来粉榭嬉春曲，半杂芦笳塞上声。
土木形容殷七七，水云情性许闲闲。身中火枣无人会，此药元来便驻颜。
黄童白叟喜相迎，底事吴侬亦有情。绝域归来真异事，幸逢西北罢戈兵。
城头曾筑小方台，四望长空万象恢。今日荒墟惟草色，春风依旧有情来。
青山绕郭水穿城，草绿天南万里情。几度寄书书不到，东风吹泪欲沾缨。
上天甲子庆升平，春到潇湘倍有情。白璧当天千里共，红莲照夜万枝明。
抛梭花底自怡情，穿尽机来不有声。夺得天孙真妙处，肯教云锦与相成。
老去年来厌世情，无边归思逐时生。蟠龙塘上菑畬好，我欲归来课仆耕。
旧事真人白紫清，传来仙诀自朱明。拂衣中岁谁能早，亲老空悬万里情。
华池浸水澹漫漫，隔岸云阴隐翠峦。为爱谢庭风物好，满林新种碧琅玕。
绿芜春雨洛阳城，不见名花国已倾。影落画屏何处物，断金残粉故宫情。
翠碧笙簧羽与声，有时离合不留情。清多本是仙家物，长向秋风独自鸣。
乌帽西归向我辞，久来忘却赠行诗。闻君歌罢还惆怅，转觉吟情愧往时。
改日开尊已十成，冬曦特地晚来晴。江梅独报春消息，应笑群花太薄情。
旅居邻近最多情，几度趋朝并马行。今日吾留君却去，共谁长乐听钟声。
池上秋开一两丛，未妨冷淡伴诗翁。而今纵有看花意，不爱深红爱浅红。
漏泄天工意不轻，傍春依腊独分明。孤高不作繁红伴，造化须知别有情。
蓬科不见当时葛，马鬣犹传旧日名。星火程期京国梦，春风花柳故乡情。
鲜鳞传送直南金，敢效公仪却盛心。便遣家僮为烹荐，加餐知感故情深。
台高吟弄连君子，铁汉楼堪对墨君。宇宙无穷今古事，人情类聚又群分。
未到高秋有别情，新丛簇簇傍阶生。归心不待花重发，留与新知作眼明。
空阶密雪下无声，叶落层层盖已平。尽日戟门清似水，端居谁与论诗情。
雨入秋宵滴到明，不知有意复无情。若言不搅愁人梦，为许千千万万声。
欲上层楼足力微，世情尘事老方知。离骚一曲何人会，空使潇湘鬼物悲。
嘈嘈丝管趁游程，不及兴公掷地声。可但熟骚作名士，澧兰沅芷一江情。
王孙绝艺世咸夸，爱写兰花与蕙花。楚畹于今谁复见，春风芳草暗天涯。
南询曾不涉途程，写尽山云海月情。放笔看来亲到处，一场特地又愁生。
灼灼妖姿斗蚤芳，频年老眼见寻常。多情不待东风暖，燕赵红颜委雪霜。
识调知音钟子期，爱贤推毂郑当时。老夫病矣无能役，看子飞腾定不疑。
千峰美景真堪恋，一点灵源我自闲。居士不缘能解此，岂知深隐在松间。
赈饥遥为主分忧，百万生灵病已瘳。一派濠梁亭下水，载君遗爱日东流。
辗转孤灯梦不成，念家忧国总关情。月明定到棠梨上，时有啁嘈格磔声。
报道花开方自喜，忽闻花落更成伤。东风太是无情物，故作春来一日狂。
名下惟知不可居，诲言终日反三隅。爱人以德今忠献，莫道前贤久已无。
问予何酷爱沙冈，奇秀山光接水光。槐树绿阴刚似盖，天风吹动蛰龙翔。
魏塘酒贱蟹螯肥，久要人情忍重违。呼妓访僧俱不必，醉三昼夜可言归。
一夜雨声吹不断，国清寺前溪水鸣。欲过天台拾瑶草，秋风无限石梁情。
紫笠青蓑绿竹竿，舒溪石上坐荒寒。幽情尽付沧浪咏，写向菰蒲叶上看。
不达时情数蠢奴，犹思家业苦嗟吁。此身已置存亡外，宁计田芜与地芜。
林泉相对只綦巾，笔墨凭君绣雒神。为爱狂夫诗句好，金珰平与刻书人。
听惯吴娃似发歌，妖喉越调恣情吪。傍人道我桓子野，拍拍惟闻唤柰何。
万言策进大廷对，三百人争甲榜名。醉放渔歌此相送，白头闲动少年情。
灯节萧条雷后雪，花天料峭雨馀霜。经旬不出无情绪，恰见鹅儿似酒黄。
云锁诸天迥不开，林园随处可吾杯。兴来却爱溪山好，踏月东行问钓台。
红药栏边晚吹轻，玉肌人醉撷芳英。春衫旖旎香难已，却羡东风太有情。
爱日曛人欲睡昏，自匀嫩火炷炉薰。蜘蛛已去惟存网，犹罥窗间一只蚊。
一树葳蕤蔼素云，水边林畔不胜春。周家旧爱莲花好，添著梅花清十分。
屈平流放楚江皋，萧艾丛中思郁陶。君是国香人服媚，诗情端合反离骚。
分沗丝萝辱爱多，可胜近况抱微疴。乐天知命尝闻教，晚节尤宜养太和。
二十年前同史馆，北京邂逅更情亲。伤心此日贤关外，相向西风哭故人。
归帆邂逅落芳洲，安得南风为恶留。画里爱诗诗爱画，玉壶更仆剥泥头。
落日骊歌酒一觞，大河明月引归航。离情恰似东流水，一路随君到故乡。
山云段段映襟裾，城市凡情得扫除。回首太颠沧海上，一篇还累退之书。
春风随意自东西，可爱初春燕子飞。池外墙头花好在，会应留著待君归。
所忠无处访相如，风笈尘编迹尚馀。惟有孝标情最厚，一编遗在茂陵书。
炎方隔岁已春华，每恨花朝不见花。多谢绯桃情意好，清明开向野人家。
平山堂下解围去，天水堡前经战来。天地无情一般月，照人霜骨白皑皑。
金屋寒多恋锦衾，别来长忆宠恩深。从头试看双钗股，犹是君王旧赐金。
无憀情绪满眉头，去后方知有别愁。翠幰雕鞍杳何所，相望重上夕阳楼。
爱于瘦马上吟诗，孟浩然真更似谁。雅称自将图画看，况君小笔胜王维。
客星天上底须名，脱屣谁抽世外情。今古胸中闲洞视，巢由吾恐是先生。
世求骏马事驱驰，我买人间钝马骑。不是爱他行路稳，好山多处要寻诗。
蒙泉崇福僧道光，只有诗肠无酒肠。野鹤性情猿伴侣，啸吟风月独昂藏。
北吹微微动旅情，不堪分手在平明。寒鸡不待东方曙，唤起征人蹋月行。
何劳一县恼闲情，五柳柴桑老此生。每向黄花作沈湎，寄奴已据石头城。
客怀老去向谁开，白雪茎茎不用栽。只有爱书馀习在，待携残藁过溪来。
千里长江雨乍晴，江头灯火夜深明。为报高楼莫吹笛，故园东望不胜情。
三三两两舞春暄，玉翅香须更可怜。拂草巡花情未定，又随风絮过鞦韆。
胸中丘壑自分明，草笔临池一肆情。不是丹青旧家法，古来能事贵天成。
为爱空门息世机，儒衣不著著僧衣。渊鱼林鸟已闻法，更待当年瑞雉归。
朝阳鸣凤国之祥，瑞事吾家鸥鹭行。最爱几声烟外响，和他渔艇独敲榔。
万事荣枯一笑闲，情知使尼定谁关。编茅依石宽如斗，卧看溪云出岫还。
白头翁亦恋花枝，飞上桃花影自窥。若使逢花不能赏，也应花鸟笑人痴。
文茵龙脑睡来闻，懒著前春染麝裙。谁识病来颠倒想，爱香人却怕香熏。
五马何缘恋梓乡，倚门朝夕念高堂。瑶池已为传青鸟，归去天香溢彩裳。
老去无憀病转多，樱桃杨柳奈情何。故人又比佳人薄，莫怪门前雀可罗。
家音读罢暗销魂，季子疾侵仲议婚。堪叹此身同桎梏，爱缘抛却任乾坤。
杏园红过雪披离，杨柳无风绿线齐。寒食人家在原野，乳鸦墙外尽情啼。
宽恤从来只陆沉，丁宁今始慰人心。圣情更欲民孚信，亲御云章下诏音。
国香半吐醉颜酡，炫耀春工已自多。爱惜不教催羯鼓，更浇卯酒看如何。
掷柳迁乔大有情，交交时作弄机声。洛阳三月春如锦，多少工夫织得成。
云帆淼淼巴陵渡，烟树苍苍故郢城。江上梅花无数落，送君南浦不胜情。
君爱山间十八公，俨然风操出樊笼。四时已占青青色，更有松黄胜万红。
压囊红溜滴真珠，配食江南赤鲤鱼。今日钱塘江上客，自怜吾亦爱吾庐。
红梅竹里报春光，双鸟依依恋夕阳。自有天生好毛羽，当筵舞袖错教长。
杜甫天材颇绝伦，每寻诗卷似情亲。怜渠直道当时语，不著心源傍古人。
形神不灭论初成，爱马乘闲入帝京。四十三年虚过了，方知僧里有唐生。
芳葩未拆避春寒，日日烦君绕画阑。莫是主家曾见惯，含情欲待外人看。
柳梢新月照孤城，花气薰人入夜清。遥想闺中春寂寞，有人对月漫含情。
思乡无日不关情，况复春灯对月明。欲作家书附回使，归心先过洛阳城。
贤哉东道世崇儒，爱子尤专择楷模。责望要须精举业，未应道义略唐虞。
拂拂霏霏蔼暮天，遥看暝色翠微连。道人不作瑶池梦，祗恋青松白石缘。
近来课业觉辛勤，底事春消客邸情。忽见老僧赠垂柳，方知今日是清明。
往来涂路武夷边，无复人寻九曲船。我老君回向何许，故情前梦只依然。
兰釭灭尽换寒更，一枕馀香玉雪清。怪杀无情楼上笛，搅人春梦到天明。
华也南来送我行，青丝挈酒玉壶轻。滕王阁下江千尺，一曲沧浪万古情。
春至风花各自荣，就中杨柳最多情。自从初学宫腰舞，直至飘绵不老成。
绛节飘飘下紫清，更参隐诀制颓龄。若逢方丈庞眉叟，来爱囊中赤甲经。
竹林大阮纷何处，最爱青帘隐市门。客子解囊群醉去，我携明月过开尊。
榴花娇欲斗罗裙，石竹开成碎缬文。更有戎葵亦堪爱，日烘红脸酒初醺。
广寒宫中第一仙，情深不碍韵超然。劝君莫作儿女态，但向花前倾玉船。
博带雍容七尺身，遨游郡国擅人伦。如何下士相模仿，只爱先生折角巾。
木叶萧萧尚远行，总无风雨亦关情。那堪今夜萧滩上，一半江声作雨声。
晓看夜听落寒声，带雨随风若雾横。平地尺为天下瑞，日光玉洁更多情。
驿骑翩翩秖暂归，寿觞捧罢恋慈帏。秋风万里关河道，回首那堪朔雁飞。
两度相逢皆草草，临岐无奈别情何。沅陵更有刘明府，颇恨归时不肯过。
半卸红绡出洞房，依稀侍辇幸温汤。三郎方爱霓裳舞，珍重梅姬且素妆。
书签药裹客窗间，一月吟成病里闲。日日相看好颜色，人情谁得似青山。
高车岭上无人见，南静川中信马行。多谢仙娥相管顾，远擎松雪助诗情。
举世几人歌渭城，流传江浦是新声。柳色青青人送别，可怜今古不胜情。
江上高人未肯来，京华秋鬓独徘徊。饶渠看取潮头月，莫恋林香待放梅。
南陌东边千树花，东家开罢落西家。无心却爱西窗竹，只向墙阴长笋芽。
空庭香雪夜生辉，除却梅花见总非。一种风情还自别，始知西子胜杨妃。
爱鱼何羡古濠梁，画出群鱼趣更长。正欲垂纶寻钓隐，何时相约水云乡。
雪引诗情不敢慵，来登高阁犯晨钟。山僧莫怪多时望，玉立南山万万峰。
天工施春不爱惜，乐与枯槎借颜色。岁寒日晚律候严，已遣南枝报消息。
玉山横管泪痕光，绣褥双回彩凤凰。百巧心情题不得，九疑云冷隔三湘。
瘦树枯枝藓晕青，嫩寒清晓雨冥冥。道人不管花开落，独爱残香绕砚屏。
云收烟敛远山明，时有渔歌度晚晴。绿叶青枝生意思，白鸥苍鸟野心情。
有情芍药含春泪，无力蔷薇卧晚枝。拈出退之山石句，始知渠是女郎诗。
一方有眼皆观日，尺露无情谩瘴天。风伯到来还扫却，青天白日转依然。
蒲桃宫前白面马，春日赐与近臣归。主人爱马不换妾，更与小奴裁绿衣。
故园荷屋傍濂溪，苦爱莲花入梦思。今日题诗还自笑，江湖尘土鬓成丝。
偏宜酥壁称闲情，白似溪云薄似冰。不是野人嫌月色，免教风弄读书灯。
一片两片雪纷纷，三杯五杯酒醺醺。此时情状不可论，直疑天地才絪纭。
莫道新年贺客迟，晴天暖日却相期。春风只被多情苦，红嫩青新总要诗。
浅涧沙平泉脉脉，芳林风软雨垂垂。无情落絮知谁管，得意鸣禽各自私。
颠毛渐脱风情少，匣剑空存侠气销。人远地偏无酒肉，春深花鸟谩相撩。
洞庭春色出黄柑，远致何由共一欢。感荷多情王刺史，独惭彭泽未休官。
燕台风月不曾孤，爱写吴山入画图。威凤偶然来阿阁，白鸥原只恋江湖。
羯虏何年犯酒泉，我军特满气无前。应知圣主弘兼爱，不重开边重守边。
谗语能令骨肉离，奸情难测事堪悲。何因掘得江充骨，捣作微尘祭望思。
短烛清尊话世情，几回失笑几回惊。黄梅积雨今宵霁，犹有行人恶月明。
满地飞花锦作堆，休言落后不如开。爱渠不逐波流去，自在阴崖覆绿苔。
■山北来耸峨峨，汉水东下流滔滔。开轩直可望百里，最爱此榭凌云高。
蓬监曾叨继后尘，史闱何幸对题名。非才自是无能役，太息难忘故旧情。
妖香冶艳底须夸，绝好姚黄魏紫家。一种天然清水上，爱花须让爱莲花。
晋楚霸辙杳难寻，鲁薛交情世亦深。自有云台三十六，至今唯见两人心。
白露凋花花不残，凉风吹叶叶初乾。无人解爱萧条境，更绕衰丛一匝看。
频驾輶轩析左符，直从梁益到江湖。棠阴处处留遗爱，芹泮人人忆大儒。
谁家吹笛苦悲凉，断却佳人铁石肠。回首泪痕看不得，离情分付返魂香。
世情易变如云叶，官事无穷类海潮。退食北窗凉意满，卧听急雨打芭蕉。
九重宵旰爱民深，令尹宜怀抚字心。今日黄堂一杯酒，殷勤端为庆民斟。
还丹入口身自轻，能销久病去祅精。贪爱自兹无所染，能改愚人世与情。
两日相疏鄙吝生，今当远别若为情。夜窗看到千峰黑，枕上犹贪落涧声。
天章阁下月孤明，仍是中秋此夜情。便到蓬莱宫里住，谢安元自念苍生。
坐爱春泉响翠微，玉花吹湿薜萝衣。何人为擘冰壶破，共看青天白练飞。
故人墓木半藤萝，儿侄东西雁一莎。绝喜阿连新笔长，契君风鉴爱渠多。
裘马翩翩自昔时，谁怜华发卧茅茨。世情一薄如春雪，不是穷交那得知。
孝子因亲不爱肤，忠臣为国亦忘躯。一毫不拔何为者，此姓渠名枉共朱。
金行肃物欲功成，一夜江枫点翠屏。不是天公爱红叶，要驱小隐入丹青。
侍书爱题博士画，日日退朝书满床。奎章阁上观政要，无人知有授经郎。
十年京国作芳邻，爱尔清勤学业新。门径日长无俗客，相亲多是玉堂人。
寻常相见意殷勤，别后相思梦更频。每遇登临好风景，羡他天性少情人。
愁心不见薛琼琼，何处银筝半夜声。肠断十三弦上月，一弦一柱总关情。
田家父老话秋成，白酒黄鸡盛有情。旧日梨园都不见，满村惟是打场声。
芙蓉骚客空留怨，芍药诗家只寄情。谁似天才李山甫，牡丹属思亦纵横。
蹑藓墙东带笑披，暄风还向手中吹。闲情贪授寻春客，不管高枝怨别离。
曾游明月旧双溪，老去情怀百不宜。梦绕新溪身不到，更休重和寄来诗。
自古逢秋悲寂寥，我言秋日胜春朝。晴空一鹤排云上，便引诗情到碧霄。
露寒风定不无情，临水当山又隔城。未必明时胜蚌蛤，一生长共月亏盈。
夜火虽中气未清，箑频□倦若为情。峰云不动林烟热，正为蜩螗作沸羹。
能忘安道十年情，方刻新题光欲生。二叟生生如见访，水迎山送到增城。
流水无情泾渭分，沧浪一曲却堪闻。谁家织就天孙锦，故向溪边濯五云。
花未全开月未圆，看花候月思依然。明知花月无情物，若使多情更可怜。
霜气澄清日色明，诗情横逐晓霞生。前驱负弩休驰骤，自有云山管送迎。
出入朱门未忍抛，主人常爱语交交。衔泥秽污珊瑚枕，不得梁间更垒巢。
野人斋爨屏膻腥，自向阶前撷紫茎。老去爱花心转薄，一杯蔬饭足浮生。
黄金散作买花资，白首谁能恋故知。同作孟尝门下客，西风吹鬓独归时。
未遂归心如束湿，久客京尘常汲汲。碧云向晚爱归飞，空看五五与十十。
军山流水绕旴城，曾记维舟听晓莺。君过柳阴聊驻马，春风叶叶是离情。
秦镜高悬照胆明，圜扉风静不闻声。凭将一掬溟波水，来洗人间冤滞情。
一笑浮云世已轻，每从山水寄幽情。山僧何处供茶果，浪报人间得姓名。
薄暮登舟海飓生，短篷攲侧浪峥嵘。江神正好怜行客，莫待他时却世情。
雪径清寒蝶未知，锦囊消得探春诗。多情为我香成阵，凭仗东风分外吹。
地炉夜热麻䕸暖，瓦釜晨烹豆粥香。不是有心轻富贵，从来吾亦爱吾乡。
黄尘车毂不曾停，白发怀恩恋阙廷。谁是东吴钱若水，归来双鬓只青青。
情知老却流莺了，争奈狂如蛱蝶何。尚有紫薇红药在，佳人休唱怨春歌。
古羊江口两山阴，野客停挠为一吟。面逆寒风望苍翠，老来唯有爱山心。
石骨嵌岩耸怪形，主人对此快诗情。若教老笔来模仿，盘礴终朝画不成。
光射苍岩石镜屏，我来一现岂无情。谁云显晦知时节，长伴空山寒月明。
娉娉袅袅洛阳花，合在瑶池阿母家。乞与老人浑不爱，白髯相对毵乌纱。
野性大都迷里巷，爱将高树记人家。春来偏认平阳宅，为见墙头拂面花。
一万馀家留恋意，二三十里管弦声。惠加潼水流难尽，鞭指金门望转清。
暮云楼阁古今情，地老天荒恨未平。白发累臣几人在，就中愁杀庾兰成。
三月莺花江上行，大宛万马自逢迎。骊歌不唱阳关曲，鹭水悠悠万里情。
绿暗红稀出凤城，暮云楼阁古今情。行人莫听宫前水，流尽年光是此声。
维舟柳港爱山边，笑语纷纷就醉眠。昨日荼蘼黄一架，送君心到野塘天。
慵游懒出门多掩，纵暂逢迎不下堂。不是向人情渐薄，病宜闲静老宜藏。
月亦停杯花亦停，又生恤纬后来情。声横南徼千山马，势破西天万里鹰。
黄祖才非长者俦，祢衡珠碎此江头。今来鹦鹉洲边过，惟有无情碧水流。
五柳柴桑比更青，新诗字字敌山灵。知君不爱郎官宿，爱向江湖唤客星。
女冠新观近西清，玉宇幽奇称道情。宫禁沉沉银漏永，好风时送步虚声。
东篱昨夜有微霜，白酒浮香菊又黄。老去闲情镇相待，满头何必遇重阳。
五言一遍最殷勤，调少情多似有因。不会当时翻曲意，此声肠断为何人。
客路忻同胜友行，贪看山水一身轻。幽栖远就云林宿，明月清风万古情。
匹夫犹自爱明珠，至宝谁能忍复予。天地勋华应几许，误将功业向居胥。
梁王台前春草生，梁王台上鸟嘤嘤。美人遥在黄金屋，客子登临空复情。
中郎才业自家传，际遇青宫倚注偏。最爱两年无一事，雍容筹笔直如椽。
嫡长承祧有大伦，老公爱子本平均。只知世上寻常理，争信英雄解灭亲。
喜到眉端蹙更湾，天然娟媚不须删。笑供沉水和欢道，情暖长须似博山。
学道频年懒未成，偶将身世付流萍。纵教自勘应难答，出爱微官处爱名。
道路周流已六年，又从名馆借高眠。非无一觉东周梦，黄鹤清风恋远天。
罢翻经卷旋呼杯，为爱天香桂子开。醉后飞花满巾帻，真成金粟卧如来。
护惜龙孙意正勤，风漪谁爱织成纹。林中莫著山王辈，拟向他时咏五君。
玉京仙子爱春芳，弄遍琼枝嗅尽香。祗有此花知旧意，又随风色过东墙。
含情遥夜几人知，闲咏风流小谢诗。还似霓旌下烟露，月边吹落上清词。
地下修文已十年，客窗不忍读遗篇。一双清泪灯前落，风木情深倍怆然。
盘螭山外太湖明，万顷堆银五点青。我卜新居开小阁，松风梅雨爱君听。
万顷恩波一寸心，玉阶青草断车声。文章近日无人爱，休把黄金乞长卿。
江天缺月西南落，村路寒鸡一再鸣。自笑此身羁旅惯，野桥孤店每关情。
花开花落太无情，春信何缘到紫荆。梦断重泉挥老泪，人间时节又清明。
轻霞薄雾小香罗，傍著蝉鬟香更多。最爱春山缥缈上，横妆一带浅青螺。
只知逐胜忽忘寒，小立春风夕照间。最爱东山晴后雪，软红光里涌银山。
病扶藤杖觅残梅，牢落情怀怕酒杯。约束园丁勤洒扫，新年作意待春来。
瘦仆长镵薙短莎，一弓荒土种波罗。牙根木爱甜如蜜，只为秾阴入夏多。
我欲留春情不浅，青春别我苦无情。敬亭山下红千树，日日南风绿满城。
星河湛湛夜寥寥，闭户微闻麝篆飘。况有南邻爱酒伴，兴来不假楚辞招。
沼花惟有荷花红，卿比荷花又不同。爱得花开将结子，再三珍重五更风。
翠裙红烛坐调笙，一曲娇歌万种情。二十四桥春水绿，兰桡随处傍花行。
辇路凄凄隔岁华，王孙望断怨天涯。庭空烟雨无人管，那有闲情衬落花。
白日城门四不开，就中情状颇难猜。乘时早定安边计，只恐春深牧马来。
宦情斗擞随尘去，乡思销磨逐日无。唯拟腾腾作闲事，遮渠不道使君愚。
几千年浪碧澄澄，对景难忘我祖情。乐就也知曾借力，轩成方见不辜名。
客情谁是不思归，芳草春深未有期。昨夜月明啼更苦，山花满树落胭脂。
当年伏地全杨李，公亦何知爱恶间。千古论心许公近，百年归意与谁闲。
电影霜蹄八骏材，盐车犹自困蒿莱。亦知龙种元西极，不向黄金恋故台。
马鬣巍巍久已平，状元空忆旧时名。若无故老慇勤意，徒有慈孙缱绻情。
叵奈山人酷爱山，山中犹只是人间。不如跨鹤凌空去，心与闲云一样闲。
仙人掌上别金茎，霜冷十家醉月明。天外武夷君莫问，春风无限蓟门情。
罗浮道士是前身，爱写江南雪里春。今日香魂招不得，看花一度一伤神。
白头兄弟古今稀，奉劝同胞共乳知。友爱相亲须及早，白头兄弟古今稀。
谁家横笛弄轻清，唤起离人枕上情。自是断肠听不得，非干吹出断肠声。
驿路相逢又相别，客边送客若为情。东风也解离人意，故遣飞花绕旆旌。
开到棠梨春事休，红情绿意总堪愁。双禽无计留春住，恨倚东风雪满头。
一峰终古一相思，绝似哀猿无尽时。神女风流在何处，芙蓉十二是蛾眉。
床侧支赜忆故情，忽闻檐外有啼莺。夜来记得游春梦，柳下花前一字行。
杜子风情春水波，至今诗句使人夸。不知朽骨犹存否，山上年年黄菊花。
修竹深溪带浅沙，隔篱初见小桃花。东风最是无情物，却与人间管岁华。
鸟啼残雨适平皋，鱼逐轻波趁小舠。独爱大堤杨柳树，又牵春意上柔条。
泗水飞沉周宝鼎，霸城遏住汉铜人。人心不似无情物，多少英豪入魏秦。
情知粉黛久无心，国破家亡泪不禁。但使先臣千载见，何妨贱妾一朝沈。
但求报国莫求名，说著阴功是有情。楚汉既分寰宇定，留侯先意便辞荣。
物情非耦不能久，并蒂芙蓉亦自双。珍重鹤君新得配，故应清唳彻秋江。
多情为我谢彭郎，采石江深似渭阳。相聚六年如梦过，不如昨夜一更长。
昔是比邻共井闾，而今四望尽邱墟。野蒿凝露向人绿，都似含冤恋故居。
孤枕寒生好梦频，几番疑见忽疑真。情知好梦都无用，犹愿为君梦里人。
江鱼入馔故人心，萱草堂前夜雨深。每羡杜陵歌白白，只今尤爱色如金。
信知尤物必牵情，一顾难酬觉命轻。曾把禅机销此病，破除才尽又重生。
玉盘盂带露华轻，别是风流一样清。可惜种花人已去，观图惆怅不胜情。
情知了得未如僧，客处高楼莫强登。莺也解啼花也发，不关心事最堪憎。
青色头如菩提子，项上毛青靛染成。牙铃更得芝麻白，任君尽斗足欢情。
生平曾不事悠悠，倏忽年华五十秋。宦意文情俱淡泊，可怜浑似李蒙州。
榕树公家有后昆，故家文献百年存。如今子好万事足，但可怡情日弄孙。
海内称诗谁大名，汉庭方重汝南生。蓟门禅客同今夕，碧落空歌万里情。
武陵仙子绛绡裳，爱向春风试艳妆。一自别来颜色改，可堪憔悴见刘郎。
绿遍墙头杨柳枝，小亭春尽阻归期。头昏目暗无情绪，不比少年离别时。
晚爱聃书义味长，无身始与患相忘。残年颇觉饥难忍，未敢贪君不死方。
六拥旌麾一梦阑，陈公桥上小棠间。挂冠桑梓情尤厚，谁愧遗形葬客山。
呼童早起折荼蘼，插向银瓶映酒卮。为爱春光晚犹媚，莫教风雨褪香肥。
珍簟新铺翡翠楼，泓澄玉水记方流。唯应云扇情相似，同向银床恨早秋。
苍苔古涩自雕疏，谁道中郎笔力馀。长爱当时遇王粲，每来碑下不关书。
步月河梁喜及秋，相看月色照东流。无情最是城头月，流水何心管别愁。
并蒂亚花照水明，林塘藤蔓总留情。不辞小摘邀邻曲，习习薰风各又生。
僧依水竹情偏寂，客到空庭念亦休。尔我相看无片语，心随明月大江流。
白玉搔头压鬓垂，困人天气觉来迟。帘前一任杨花过，爱惜春纤不画眉。
茶瀹花磁洗睡魔，枕流亭上暮凉多。狂飙吹下西山雨，一片秋声恋败荷。
客中欣遇二三生，送送无端故国情。佳丽山川同一览，楼台高下凤凰城。
各留一影落堪舆，叹息乾坤几丈夫。脱赠藤蓑君亦爱，江门春雨忆皇都。
长爱秦郎绝妙词，荒寒暗合辋川诗。斜阳万点寒鸦处，流水孤村又一奇。
诗人性癖爱看山，晓坐堂中夕懒还。只对月山无限好，月山外面八双鬟。
尘容俗状日驱驰，猿鹤闲情久别离。今日无端看图画，从前重忆故山时。
千里论交情累累，尊酒话别临溪水。江南为有一枝春，愿寄故人好相慰。
闲亭清憩觉情优，四顾岚光景色幽。湍玉飞帘侵座冷，璇源本自接天流。
征裘不是谢庄衣，何事轻霙故故飞。应是多情要新句，敢酬琼藻触寒威。
江上行人空自愁，壮年双鬓已惊秋。不知风里千重浪，何事无情也白头。
春风羸马出郊坰，忽忆心知涕泪零。最是无情坟上草，年年寒食自青青。
好事持醪莫谩过，餐英拟和独醒歌。傍人祇爱寒香远，知受风霜是几多。
风急烟销远岫开，长空只有雁归来。青山久住忘人世，时爱松阴破绿苔。
亦知难怪鬓毛斑，爱染由来意不悭。简点一身犹未会，更惭开口论人间。
云山端似梦中游，芸馆高情两日留。莫景重来恐难必，临行馀兴又登楼。
尊中政尔空空然，忽有一壶来眼边。君知情快何所似，石涧怒流深夜泉。
大茅峰头多白云，谁能持取赠东君。高车驷马当年事，海思霞情后代闻。
十二阑干绕玉楼，珠帘垂影控金钩。多情最是梁间燕，泥软花香去复留。
昔岁登临未衰飒，不知何事爱伤情。今来揽镜翻堪喜，乱后霜须长几茎。
欲写离情久倦吟，一尊聊向菊花斟。悬知南北天涯梦，总是平生旧好心。
蝤蛑石首和椒橙，新笋香甘带肉烹。非是老饕偏爱此，十年不饮故乡羹。
五十如何是后生，呼儿拔白未忘情。新年只道无功业，也有霜髭六十茎。
十里遥闻下院钟，到门空见白云封。老僧久住情偏淡，惟有春山色最浓。
病来止酒似渊明，潘岳归田赋已成。布谷催耕如见谂，提壶劝醉更多情。
坐画寒灰一豆红，梅花窗下胆瓶中。只应相伴黄昏月，情绪怜君与我同。
红衣乱委鸳鸯浦，罗袜尘消水仙府。凝情照景竟无言，应惜芳心为谁苦。
迢迢永夜一灯寒，漠漠春情别泪残。寥寂更愁多薄命，销魂暗月对花看。
夜半江风金鼓声，拔营初起石头城。虏情不料诸军渡，一战淮西唾手平。
铁石心肠宋广平，赋含脂粉太多情。固应却有柔荑手，淡拂横枝彻骨清。
高谊真情三十年，老怀何忍诀终天。茫茫石马江头路，冻雨寒云倍黯然。
建溪石上摘先春，万里封包数数珍。羸病从来苦多饮，高情应只属诗人。
清爱禅林静爱山，秋深竹树乱峰间。茅亭曲绕流泉处，若个桥西扶杖还。
幽鸟无心去又还，迢迢湖水出东关。暮云留恋不飞动，添得一重山外山。
不寒不暖风色好，似醉似眠春意深。嫩绿深红无一点，柳情花思自盈襟。
高林败叶已飕飕，更有寒莎翠已收。若道神仙脱情累，如何独唱感庭秋。
高人能画山中趣，凉吹晓从天际来。移画此情纨扇上，人间何处有尘埃。
琵琶声里寄离情，怨入东风曲不成。一夜高堂香梦冷，越罗裙上泪痕明。
无情岁月迅飞梭，却笑浮生虑更多。最羡君能寻旧业，半溪春雨一渔蓑。
二月园池蜀锦殷，多情宫鸟喜来看。上林春色浓于酒，莫把黄金铸弹丸。
日长深院小榴开，懒斗红妆傍镜台。偏爱双双飞燕语，自开珠箔放归来。
郴民今日总魁奇，可信昌黎爱廖师。更有濂溪能化俗，郡中为访种莲池。
香雾蒙蒙花气微，名园经过欲沾衣。莫言花是无情物，犹遣红英傍马飞。
小摘情亲自履畦，负霜含露末秋时。绿葵白薤何须说，潘岳当时恐未知。
惠爱如春威似霜，家传活国有良方。平章风物诗无敌，玉唾银钩十万行。
翠竹萧萧粉署阴，疏帘高捲画堂深。朝回日日焚香坐，爱尔凌云一片心。
冰簟银床梦不成，半因秋热半闲情。披衣起看窗前月，又到西窗柳上明。
方册尝观无逸书，更于七月诵豳诗。周公爱主真深切，稼穑艰难先使知。
短帽轻衫信马行，郊原春色太牵情。兔葵燕麦浑闲事，最有芜菁到处生。
金屑檀槽玉腕明，子弦轻撚为多情。只愁拍尽凉州破，画出风雷是拨声。
三白先春慰客情，瑶林照耀夜窗明。浅斟低唱痴儿女，那得工夫问雪声。
浪迹诗名满蓟幽，风流草檄又庐州。从教机杼闺中急，不怕萧郎爱远游。
三月江南烟雨晴，杜若草没沧江平。轻舟短棹又相别，花落鸟啼难为情。
岂无崖蜜十分甜，竞爱清严解变甘。堪笑区区弃捐者，半途回味始知惭。
娇痴稚女最关情，新读毛诗一半生。忍死看他成长去，喘丝亲训两三声。
陈紫方红次第尝，蔡公偏爱宋公香。老人不识甜酸味，多少新人□□娘。
飘然一棹溯空明，日午春潮尚未生。回首江南增客恋，新晴钟鼓润州城。
低头久立向蔷薇，爱似零陵香惹衣。何事碧溪孙处士，百劳东去燕西飞。
郊野怡情酒数杯，笨车羸马日裴徊。鸣驺道上频相避，知是三郎卤簿来。
尚书归去鬓如蓬，桃李门墙想旧容。不识春风行乐地，多情还到博陵松。
近水穿篱压众芳，檀心一点漏春光。世情多厌冰霜面，故作东风冶艳妆。
朝来微雨湿胭脂，并倚新妆照绿池。莫使香尘涴颜色，深情还有正人知。
溪岸沙崩损药园，山田石裂涌泉源。平生数亩耕桑计，风雨无情欲并吞。
一道甘泉接御沟，上皇行处不曾秋。谁言水是无情物，也到宫前咽不流。
偏爱君家碧玉盘，建溪云脚未尝乾。书生自恨无金换，聊以诗章乞数团。
邮亭官柳乱啼莺，几处笙歌送客行。歧路东西不同去，春风一样别离情。
昨日来看朵朵新，今朝几片逐飞尘。无情无恨还如此，休问花前坠泪人。
半吐幽香特地奇，正如官柳弄黄时。放翁颇具寻梅眼，可爱南枝爱北枝。
未逢仙手破天荒，我得披云第一章。它日爱奇思谢客，却须因事忆刘郎。
大家妆著斗时宜，等候君王看月嬉。三十六宫清夜永，幽情不许外人知。
雪落纷纷莫比方，吟边输与谢家娘。春春三月金陵市，可爱春风满店香。
杜鹃新听晓来声，暖气催花一夜成。寒食只今无几日，故乡何处不关情。
壮观悲凉旧迹存，莲花泉暖至今温。行人莫罪无情水，一笑华清是祸源。
爱春留得琼英在，添竹扶将翠蔓高。更着金沙相间种，主人四壁锦周遭。
四月欲尽五月初，九十未及八十馀。开口何曾谈世事，收身且复爱吾庐。
山僧邂逅即情亲，野叟留连语更真。淡淡论交端有味，一弹指顷百年身。
二月春风杨柳青，闻郎系马到长亭。相思情味如中酒，折尽梨花嗅不醒。
不嫌粗粝分僧钵，竹院过寻日日闲。更欲论诗情未慊，几回骑马入深山。
密傍轩窗开小池，巧安窠石俯清漪。道人不爱闲花草，祇种瓶蕉和水栀。
公子风流绝代无，名高当与大年俱。自从剪得吴江水，不爱滕王蛱蝶图。
杖藜数数款松关，岂为多情酷爱山。痛念慈颜隔泉壤，此心那得片时闲。
老来活计不堪闻，啸月吟风自策勋。不爱黄金三万镒，只求清晓一山云。
符老风情奈老何，朱颜灭尽鬓丝多。投梭每困东邻女，换扇惟逢春梦婆。
苹末凉风起白波，一生情事负渔蓑。老来偶得看山便，日日江行不厌多。
君多务实我多情，大抵偏嗔步月明。今夜山邮与蛮嶂，君应坚卧我还行。
共照寒塘秋潋滟，波心恨杀芙蓉占。生憎郎爱水中人，笑与芙蓉看不厌。
强裁尺素答相思，两目眵昏腕力疲。牵率老夫令至此，门前犹说报书迟。
雀罗门巷昔趋荣，味似饧甜忽变辛。说与侯门休谢客，朝朝暮暮看人情。
无数菰蒲间藕花，万丝垂柳曳风斜。竹篱茅舍浑如画，最爱桥西第一家。
图画当年爱洞庭，波心七十二峰青。如今高卧思前事，添得卢公倚石屏。
影事兰皋断水前，孤鸿落照尚依然。凄凉旧曲逢人唱，一段风情恼少年。
整整平头七十春，两翁可是太陈陈。世间过眼无非故，唯有诗情老更新。
末学纷纷自有师，能言兼爱我独疑。定知已驾云梯后，却悔初心泣染丝。
不减建溪官焙香，匏樽汲水自煎汤。未应重为粗官屈，定自诗情合得尝。
爱日当空暖气回，与君并马笑颜开。如何万里龙沙碛，转得南方气候来。
潜江田子有时闻，为政都非俗吏伦。勤职岂惟精讼牒，爱贤时复访衡门。
江雨无情不管人，残梅有韵故相亲。闭门无事仍无客，花作羞娥酒当春。
竹符驱我出山来，万事无心付酒杯。又见江城春到也，伤情却忆故园梅。
东家蝴蝶爱悠扬，不肯轻飞过短墙。剩买麝煤千百斛，暖薰浓抹到沉香。
我爱幽兰异众芳，不将颜色媚春阳。西风寒露深林下，任是无人也自香。
万壑长风吹老髯，轻云时送雨廉纤。暂停候馆拈春碧，爱杀春盘野荠甜。
一树梅花古道边，随风堕落自年年。情知所遇合如此，未必春风独尔偏。
小楼呼酒揖青山，翠碧珑璁一笑间。山若有情应问我，如何犹似野人闲。
眼前禁得一枝横，不用千林缀玉英。花谢花开浑不问，祇将佳处付诗情。
画中曾见曲中闻，不是伤情即断魂。北客南来心未稳，数声相应过前村。
昔岁相知别有情，几回磨拭始将行。如今老去愁无限，抱向闲窗却怕明。
越娘初试素罗裳，爱向秋风学靓妆。一夜不胜琼佩冷，晚香亭馆有新霜。
惜花公子爱春晴，骏马骄嘶晓出城。半醉归来人共看，笑将金弹打流莺。
灵谷无松虚夜月，台城有草照青燐。多情最是秦淮鼓，梦里声声到海滨。
一别家山不计程，断人肠处若为情。客床欲结鸳鸯梦，夜夜相思睡不成。
诗情郁郁见须眉，何意君能辄识之。目击道存真有得，傍观袖手岂非痴。
雨晴山麓上莓苔，老木亭前罨画开。城市爱闲应更少，水边才见一人来。
密勿筹帷今几春，故山猿鹤尚关情。中书历遍令公考，乐道要从莘野耕。
一天秋月夜方中，时有南来水面风。总是乾坤清意味，尽情付与觉非翁。
烟水微茫漾远愁，采菱歌断夕阳收。鹭鹚不省红衣老，犹恋银塘十里秋。
人间春色太无情，不管音容隔死生。满地梨花坟上雨，一番零落又清明。
爱汝飘飖月下游，相看无语使人愁。流传玉女难描尽，如此何须顾虎头。
说禅谈佛未曾修，幻化空身岂自由。常视世情如锁钥，云山深处莫回头。
如君可是忘情者，屡问曾无答一言。果尔不虚南面乐，招辞先拟到空门。
了了如欢杳杳悲，凝情尽日听乌衣。郎归莫作呢喃语，薄幸疑君说是非。
埙篪迭奏两情欢，宝烛银屏敌夜寒。最是无边风景好，丁宁莫向醉中看。
水北一丛含数葩，梅梢寒月过篱丫。茅茨可僦从人爱，不卖庐山半亩花。
督府行空云一片，东西瞻望爱如云。一朝被召朝天去，雷雨中天天下闻。
草木无言亦有情，并花连理总春荣。数残归雁无单影，想为芙蓉落化城。
君王当日爱蛾眉，照见蛾眉是此池。一自深宫春草没，空馀纤月下清漪。
爱君惟欲悟君心，歌罢离骚抱石沈。忠义一心如许切，汨罗千丈不知深。
鸿飞遵渚雁横天，我上征车兄上船。无奈别情风雨恶，紫荆花发又经年。
晼晚春光作意归，送春谁把酒樽携。多情风雨留连处，几看霖霪到日西。
国法已难私故人，一杯缱绻岂真情。不知直正奸贪罪，何必容心强立名。
落尽群花独自芳，金英浑欲占秋光。纷纷世上夸红紫，何事渊明祇爱黄。
冬晴全未见梅花，篱角黄花尚缀葩。剩喜交情真耐事，风流不到五侯家。
几年封植爱芳丛，韶艳朱颜竟不同。从此休论上春事，看成古木对衰翁。
元亮繇来爱弱女，慰情亦与五男同。为卿更取题诗笔，娇女新篇拟太冲。
绝怜修竹知人意，更爱双泉不世情。回首旧游浑似梦，却因多难悟无生。
拾得红英不忍残，殷勤更觅旧枝安。情知不似开时好，犹胜溪头水面看。
青樽华发对销魂，匹马孤城日色昏。爱客更为长铗引，一时回首孟尝门。
图画临来笔颇精，小窗闲玩足娱情。祇怜万里边城远，毳辇宵奔载不行。
极目沧溟浸远天，鼍音隐隐度斜川。移情我亦成连者，一奏回风涨紫烟。
懊恼春悰困宿酲，偶随游子到溪亭。多情几行城南柳，三度春风见汝青。
一幅轻绡寄海滨，越姑长感昔时恩。欲知别后情多少，点点凭君看泪痕。
离心一起泪双流，春浪无情也白头。风若有知须放去，莫教重别又重愁。
亲舆昔侍角方总，使节今持鬓未苍。竹马儿童半相识，分明遗爱在甘棠。
无复前朝旧典型，百年文物尽凋零。蔡家孙子风流在，爱惜黄麻似六经。
古寺虚无玉殿存，美人环佩响黄昏。多情最是萋萋草，不没胭脂井上痕。
动中不动为真戒，真定方能合祖宗。慧既升腾周法界，情缘妄幻悉消镕。
绮疏浸影槐龙转，绣户浮香艾虎垂。砚冷玉蜍金井水，手抄警戒爱君诗。
如何不渡诺真河，步拙由来步越多。不是贺人情意好，要临安乐驻行窝。
晴明百鸟啭新声，摧啄幽花折粉英。冷坐隔帘呼不起，惜春无计若为情。
云瀑樵西唱采茶，道情三老便移家。香山近日饶铛鼎，扫拾莲峰瓣瓣花。
晓翠妨人看远山，小风偏入客衣单。桃花爱做春寒信，只恐桃花也自寒。
雨过畦蔬绿渐匀，呼童小摘慰情亲。个中滋味如谙得，不是寻常肉食人。
五凤楼西花一园，低枝小树尽芳繁。洛阳才子何曾爱，下马贪趋广运门。
梅事匆匆半雨残，李妆羞涩尚春寒。人情只道花时好，花未开时正耐看。
真实爱山今有谁，此心猿鹤亦难欺。看来却是朱居士，不愧昌黎五字诗。
早知离别切人心，悔作从来恩爱深。黄泉冥寞虽长逝，白日屏帷还重寻。
前路无涯爱有涯，一心趋向妙莲花。眼前眷属休悲恋，九品同生也一家。
风光二月柳垂丝，秖爱帘栊日影迟。寄语海棠休乱发，看花不是少年时。
一曲朱栏百尺馀，仙人自是爱楼居。松风不动千山静，月满天坛人步虚。
残日远峰明陆离，别情惆怅风前杯。竹林今古清风在，猿鹤东山首重回。
新安太守布宽仁，想见新安物物春。公暇高情倚盘石，闲听幽鸟看粼粼。
染根著色谢天公，破睡犹禁一再风。为此径须浮大白，老夫元自爱深红。
高树重重覆酒台，黄鹂飞绕不惊猜。暖风晴日寻常到，谁为多情雨亦来。
曲沼融融泮尽澌，暖烟笼瓦碧参差。人情共恨春犹浅，不问寒梅有几枝。
四年司马滞江边，几杖茅堂自说闲。倘使金銮不迁谪，知君未暇爱庐山。
文字魔缠病后身，欲将绮语忏前因。纵然未断情痴语，懒学金华殿里人。
群山雪不到新晴，多作泥融少作冰。最爱东山晴后雪，却愁宜看不宜登。
爱酒黄冠鬓如雪，石门邂逅一樽同。悬知久作此山土，愁对画图秋雨中。
柳色依依成旧绿，桃花冉冉褪新红。流连有意从宵月，历乱无情任晓风。
碧瓦朱栏已半摧，强呼歌舞试樽罍。邦人莫讶心情懒，新出莺花海里来。
寻春杖屦偶乘闲，多谢诗囊肯破悭。坐石有言盟白石，爱山随意买青山。
腊尽江梅未放春，欲将何物赠情亲。端居陋巷有真乐，寄语吴门老丈人。
半世云山事未差，江城何恋杜陵花。纸窗风雨乌啼夜，许我三年定出家。
未知何处是吾庐，南北悠悠意所如。不爱渭川千亩竹，与君江上卜新居。
野亭流水有馀清，新雨浮萍一夜生。竟日独吟还独酌，故园花鸟不胜情。
风檐雪屋澹无情，巧作寒窗静夜声。倦枕觉来听不断，相看浑欲不胜清。
高卧东山岁月多，放情声妓欲如何。后来始为苍生起，却听桓伊席上歌。
昔迎留守萧丞相，今哭谈经戴侍中。一代高情无觅处，落花残日九原风。
岧峣芸阁上参天，直舍相依欲二年。愿写此情歌挽者，泪沾毫素不成篇。
呼马呼牛只旧情，我来不借仲尼声。悬知苦厌支离说，安敢重翻十二经。
相如绿绮有新声，荀令熏炉非故情。曲罢空山满香雾，飘然还上赤霄行。
野泉烟火白云间，坐饮香茶爱此山。岩下维舟不忍去，青溪流水暮潺潺。
此君老去更风猷，冰雪生寒我辈流。穿径略容携客共，交情畴昔雅相投。
不作林间曳履行，老来春日总无情。还惊柳上风催燕，又见花边雨弄晴。
园官爱果胜黄金，一树生成一树心。味美巳知堪适口，当思培植用功深。
江边烟草湿烟江，沙白频翘鹭一双。风细不知吟爱甚，雨中时起闭船窗。
欲访乔松绝世名，人寰亲侣不胜情。婆娑素却是非障，宛在蓬瀛顶上行。
湖海萍踪何日定，故乡今夜月同明。嫦娥不管关山杳，偏照寒斋客里情。
一泓流水旧多情，拂麈乘骢跃浅萍。父老竞传遗迹在，不知仙客是何名。
唤取佳人舞绣筵，醉中往往爱逃禅。我无红袖堪娱夜，翠被薰香独自眠。
得鹿欢呼事已非，可能蕉覆却空归。多情最是闲窗蝶，长绕琼华蕊上飞。
年来渐觉眼昏花，日暮惊心爱岁华。见说山中曾有约，凭栏空自对流霞。
鹤立高枝暂尔安，无情荡子弹金丸。老来还有冲霄志，莫作投林倦翮看。
左车第二牙辞去，团坐无生话又新。堪笑按摩并洗沐，未忘贪爱梦中身。
三年同宦海南州，世路无情任白头。君去我来三水口，思君不见涕交流。
洞中十载费经营，历尽崎岖得坦平。乐事渐多秋渐晚，几人还解踏歌情。
二十余年备掖庭，红颜消渴每伤情。三弦弹处分明语，不是欢声是怨声。
片帆已挂晓须开，无奈游情日与催。欲画楚山青万叠，待余行看越山来。
诗情酒病共谁消，忽忽韶华又半凋。一片雨花春去也，恼人天气是今朝。
过水穿楼触处明，藏人带树远含清。初生欲缺虚惆怅，未必圆时即有情。
早于批𫛥巧于莺，故国春林足此声。今在天涯别馆里，为君沽酒复何情。
满城罗绮飏香风，闹看星毬火树红。为爱村庄拙儿女，只知纺绩月明中。
折竹沉舟罢钓年，沧波万顷任茫然。村中社饭餐须饱，敢爱囊中折二钱。
承平皇族益繁昌，雁序天伦令德彰。此意绵长敦友爱，时时别殿宴亲王。
我爱谢家双玉树，双凌云日散光辉。伫看北极随鹓鹭，倘念南山老蕨薇。
长杨风静故垂垂，翠黛含情不自持。况复江南望江北，晓风残月半如规。
称意人生不待多，诛茅只爱傍沧波。万间方丈均容膝，苦志疲形能几何。
劳师送我下山行，此别何人识此情。我已七旬师九十，当知后会在他生。
闲情悯默坐方兴，懒臂斜申唤不应。恰似当年初会著，终宵无语只心承。
蜀语初闻喜复惊，依然如有故乡情。绛罗饼餤玻璃酒，何日蟆颐伴我行。
朝来候馆唱离歌，客里云山奈别何。忽见陌头千树柳，青青那似故情多。
淡淡蛾眉映碧波，双眸无奈别情何。裁书怕寄南来雁，恐惹湘云湿更多。
乍听丝声似竹声，又疑丹穴九雏惊。金波露洗净于昼，寂寞不堪深夜情。
南山晴翠入波光，一派溪声绕郭长。最爱早春沙岸暖，衮风轻浪拍鸳鸯。
一壶春色玉生光，最爱霏霏绕鼻香。浅醉不禁衣袖冷，幽林风雨夜苍凉。
屋头烟树绿婆娑，最爱樵邻夜唱歌。独坐小窗山寂寂，不知门外月明多。
谤投山箧书犹在，力挽九关天可回。胡不北归陈苦语，莫贪南海恋甜梅。
雨洗东坡月色清，市人行尽野人行。莫嫌荦确坡头路，自爱铿然曳杖声。
绿树青山带晚霞，树间处处有人家。孤舟最爱沧浪客，得共眠鸥占浅沙。
仙人爱雪不嫌寒，挈月来看夜不眠。游遍琼楼霜欲晓，却将玉镜挂青天。
龙骨车鸣水入塘，雨来犹可望丰穰。老农爱犊行泥缓，幼妇忧蚕采叶忙。
轩前丛玉是谁种，笑里风姿件件宜。耐久节高真不屈，此情惟有雪霜知。
送客多情难语离，仆夫无情车载脂。平生飘泊知何限，少似新津风雨时。
南楼吹笛何人怨，北窗垂杨永日闲。何用绿杨高百尺，诗情笔趣总相关。
九日重逢恼肺肠，世情底事便炎凉。今朝有酒还堪醉，不信黄花不复香。
宝山亲到宜著力，只为人情空手回。路上逢人如借问，莫言曾见德山来。
常爱东陵早拂衣，我行曾不叩荆扉。凭君天柱峰头望，看我扁舟几日归。
语戆情知忤要人，此心谋国不谋身。一麾得请天南去，出处应堪白老亲。
不须态掌夸珍膳，安用鸡趺快嗜情。富有漫山千臂指，何妨采撷日充盈。
若敖今日魂真馁，殷浩当年爱颇深。如此哀伤岂能久，也知泪洒暂时身。
云散风流岁月迁，君恩曾不减当年。非因掩面留遗爱，自为难忘窈窕贤。
我爱卢家道子贤，悼亡之后只萧然。虎儿向我能求字，玉雪肌肤更可怜。
芳树春色色甚明，初开似笑听无声。主人每日专攀尽，残片何时赠客情。
夫君落笔尽珠玑，不比相如意思迟。从此洛阳须纸贵，夜来新有爱山诗。
吴山黯黯江水清，欲雨未雨伤交情。扁舟荡漾泊何处，红蓼白苹相映生。
堤边树子最无情，恰则春归第一程。舞向南风浑不住，叶间羞损旧啼莺。
水净霞明玉镜开，方平叨驾藻舟来。脱冠太守逢高彦，爱杀清歌戏马台。
世乱无人及祢衡，眼看豺虎似蚊蝇。乔玄荀彧皆儒雅，至死何曾晓爱憎。
宜烟宜月弄晴稍，间李间桃连近郊。为报主人多爱惜，高枝留取凤来巢。
闲居偏爱十日菊，归计何资三月粮。肉食不烦忧菜色，田家粳稻已炊香。
樽酒团栾里社情，眼中忽不见公荣。祗应天体如鸡子，地下人间共月明。
并蒂春花绣未成，一回思想一伤情。停针不语支颐久，人在龙沙万里行。
拟向山中学耦耕，归来犹自急王程。莫将猿鹤移文诮，须鉴当年报主情。
爱花不厌百回看，细数香须定若干。莫怨东风消息早，为凭佳句唤司寒。
园中种树多桃李，每到开时不及看。但愿花神长入思，芳情岂必在凭阑。
晓起穷忙作么生，雨中安否问秋英。枯荷倒尽饶渠著，滴损兰花太薄情。
老大溪山入梦频，聊凭图画写情真。归欤不及身强健，山有英灵恐笑人。
翠滴千竿湿砌苔，曲廊花木小丛开。吴僧爱觅闲吟处，偷向花边竹里来。
独倚危樯数过鸿，家山渺渺楚云东。吟情不到滕王阁，只乞归帆一日风。
尘暗长途水拍堤，行逢义士在烟溪。殷勤为济芦中客，莫爱官封楚执圭。
锦江近西烟水绿，新雨山头荔枝熟。万里桥边多酒家，游人爱向谁家宿。
野老何堪太史情，醇醪分注玉壶清。天生我有江湖兴，独自推篷对月倾。
爱是垂杨嫩绿齐，放舟晴日弄春溪。沧浪自唱无人和，飞过水禽能一啼。
老子情怀颇滑稽，登楼恰喜月明时。虽然于此兴不浅，要且诸人知不知。
凉气潜侵玉女窗，井梧一叶下银床。离情有似东流水，一夜相思归梦长。
粉态凋残抱恨长，此心应是怯凄凉。如何不管身憔悴，犹恋黄花雨后香。
竹坳宴笑最情亲，继夜华樽色色新。十五年前浑似梦，肯捐心胆负伊人。
落木萧萧江上山，雁门不寄雁书还。封侯岂是寻常事，游子偏多恋玉关。
昔日狂奴向此来，爱垂芳饵上崔嵬。乡人不识钓台意，空指山头是钓台。
十年湖海一身轻，归对黎涡却有情。世路无如人欲险，几人到此误平生。
九日云浓拨未开，黄花从此不须栽。多情恐负龙山约，犹遣青州从事来。
一枝小摘间簪冠，酌酒酬花莫作难。唯有诗情被花恼，冥搜应作孟郊寒。
回头似得再来身，生死迷关自转轮。未免钟情惟一事，停眸犹嘱看儿频。
禽声旅思共凄凄，犹忆戈船下五溪。今日园林闲纵步，鹧鸪从尔任情啼。
把酒无从邀月色，共君且复听滩声。夜深灯影青溪上，鱼尾摇船亦有情。
参天乔木圣公家，应爱春风满圃花。还似濂溪窗外草，一般生意浩无涯。
□爱王家草圣踪，独于小篆苦留功。何人会得师高意，欲把时风变古风。
野草寒螀伴客眠，愁心何处对江天。芦沙一碧闻孤雁，欲写闲情不记年。
绝句无人独自敲，闲情云月上花梢。夜长无处消幽恨，谩学扬雄赋解嘲。
玉水垂杨面面栽，豹房官邸接天开。行人莫爱缠头锦，万乘亲歌压酒杯。
从容语笑见天真，交谊平生有几人。明日分襟江上去，多情怕见柳条新。
回途玉马休相伴，背角泥牛莫下鞭。多谢乾坤垂覆载，闲云芳草姿情眠。
淡绿衣裳玉作妆，好风凉月自相当。沈郎笑汝多情在，不似江梅满意香。
去来夫子本无情，奇字新经志不成。今日江湖从学者，人人讳道是门生。
西溪高隐有馀清，最惬闲中野老情。秋夜几回来借榻，竹声清比读书声。
世情迁变总由他，冷眼相看只此花。露叶霜枝愁不语，主人明日又天涯。
但于闺阁熟吹笙，太白真仙自有情。他日丹霄骖白凤，何愁子晋不闻声。
紫燕黄鹂亦言语，或依帘幕或穿花。较量爱重无如汝，合在华堂富贵家。
芳草随君自有情，不关山色与猿声。为看严子滩头石，曾忆题诗不著名。
社公今日没心情，为乞治聋酒一瓶。恼乱玉堂将欲遍，依稀巡到第三厅。
踏水穿云入翠萝，情知不恋旧时窠。巉岩头角今须别，试比黄龙较几多。
一片春云雨满川，渔蓑欲借苦无缘。多情水庙门前柳，遮我孤舟半日眠。
莫结新情断旧情，斯言明载坐忘篇。心名口诵为深戒，祗恐迷情逐景牵。
学语新莺惊梦起，红妆满树催桃李。年华不管是风情，十二阑干春独倚。
天绘亭边三载梦，石灰铺里一时情。个中不是同参得，胸次峥嵘何日平。
祝文经纬吕公情，同志三年积虑成。谢得馀年□□过，因超六合到生生。
多情春梦草生池，起欲寻芳力尚疲。未解维摩无一语，故应习气欲题诗。
小诗越境论交情，不见新亭句未精。寄语主人犹缺典，梅花应恨不同清。
去马来舟绝往还，此中情味却相干。明年知是明寒食，待约花梢月下看。
惭愧州家一事无，薄游还爱小蓬壶。若凭妙笔丹青写，应胜从来八景图。
静窥千卷喜才华，不恨诗情未到花。欲醉春风归去近，晓来新得数声鸦。
一往穿云入汉游，长风吹断送沧洲。谁传华表千年恨，𫛛鹊无情不共愁。
望断长燕万里深，思君不见泪沾襟。高情为我还甘罪，至死难忘今日心。
何翁高节与冰清，佳婿交驰玉阙名。怅望长江水已释，不堪回首望乡情。
五更人语起江城，歌笑喧喧天欲明。酌酒寿君但一醉，百年珍重是人情。
天地无情日夜流，树烟浓澹岸沈浮。浪花倏忽千堆雪，白似江南去客头。
肯将生意待春回，尺寸灵根破雪栽。爱护成阴十年后，漫山彷佛鲁祖来。
同向山中试茗来，松风高阁倚崔嵬。兴酣别院寻僧去，却爱幽花满路开。
学道先须要省缘，莫教到被世情牵。二时但得钵盂湿，囊底何妨无一钱。
弇园千树锦横斜，雨妒风欺一任他。唯爱君家兄弟好，就中留得地棠花。
十丈浮屠万叠山，谁移兜率下人寰。非因酷爱僧房好，贪看青松忘却还。
濛濛宿雨又开晴，僮御奔忙四体轻。红树青山溪曲屈，胜游随处是诗情。
丹心恋主岁华惊，镜里飘飖白发生。谁为画成忧国恨，关西一片月长明。
一片柔情百首诗，关情多在恼人时。赠离惟有罗虬笔，不比红儿比月儿。
寂寞空阶草乱生，簟凉风动若为情。不知独坐闲多少，看得蜘蛛结网成。
树捧山烟补缺云，风揉花雨作香尘。绿杨尽道无情著，何苦垂条拂路人。
一尊判袂阖闾城，莫指青山管送行。芳草绿波千万里，不闻杜宇也伤情。
萧条白石闭严扃，留作游人万古情。犹有山中旧麋鹿，举头如听读书声。
凉沁纱帏菡萏风，簟纹斜印玉肌红。觉来泪滴鸳鸯锦，一段云情似梦中。
远来无物示拳拳，到老生涯尚阙然。坐久但贪情话好，又勤鸡黍费囊钱。
清风鸣禽竹解箨，窗下枕书还看书。老去不能知世事，向来端合爱吾庐。
黄金台上瞻仙仗，野旷风清辇道疏。最爱沙河星月皎，夜深偏照紫宸居。
莲花峰翠湿凝秋，旧业园林在下头。好束诗书且归去，而今不爱事风流。
标格清奇压众葩，数枝频到士元家。情知老大花应笑，强饮从教醉眼斜。
东园北寺非无约，瘦骨禁寒未敢前。寄语惊风并急雪，多情多感况中年。
数家书屋湖山上，我爱湖山几度游。下榻又从高阁卧，炎窗风雨似清秋。
未许归船转柁牙，爱山犹恋自山家。牡丹开尽春无几，狼籍东风杨柳花。
玉质清绡爱道装，不嫌春暮越芬芳。宋□□□□风麝，空使微材恨海棠。
漫说陈登百尺楼，十年湖海浪成游。多情好是徐元直，一借仙槎问斗牛。
野色晴晖展画屏，绿槐古樾两娉婷。却嫌一带无情竹，只放金华半段青。
谁谓伤心画不成，画人心逐世人情。君看六幅南朝事，老木寒云满故城。
上得关来似得生，关头行客唱歌行。虚岩远壑互相应，转见离乡去国情。
愤深藉馆年年祭，痛切夷陵岁岁祠。不见征南遗爱地，至今泪堕岘山碑。
玄发新簪碧藕花，欲添肌雪饵红砂。世间风景那堪恋，长笑刘郎漫忆家。
短策轻囊称野情，憧憧何事过钱清。入门吃饭出门去，莫道沃洲山水青。
亦恶人言如处仲，爱闻伎说似司空。假饶眼耳浑相似，正恐肝肠自不同。
莫驱归骑且徘徊，更遣离情四五杯。醉后不忧迷客路，遥看瀑布识天台。
鹊桥千丈跨银河，夜静风恬水不波。牛女相逢又相失，欢情不似别情多。
一别相逢泪如雨，不禁憔悴语相思。佳期咫尺还知不，明日伤情两别离。
红白花开绿渚浔，风光买我不论金。辋川不借闲人看，只爱诗家著语深。
痛饮狂歌颇自雄，醉乡深入宦情慵。俸钱归去供春酿，更买云边第一峰。
爪利如锋眼似铃，平原捉兔称高情。无端窜向青云外，不得君王臂上擎。
满丛鲜碧露团香，院落春红过野芳。蛱蝶一生花里活，飞来还恋竹风凉。
浦子城边几日程，送君南望不胜情。逢人欲问栽花事，祇恐希夷睡未醒。
平生性僻爱溪山，偶得经行秪为闲。叹息迂程避烦啧，坐令南岳阻跻攀。
去年连骑出天波，共爱晴旸景气和。又喜游从经岁月，西城宫树绿嵯峨。
闲看双节信为贵，乐饮一杯谁与同。可惜风情与心力，五年抛掷在黔中。
人在金华殿角头，诗情却遣为花留。春风不入癯仙眼，六六峰寒隔几州。
万类欣欣谢至阴，斡旋造化圣功深。须知天地生成意，便是君王爱物心。
幞被蹉跎老江国，情人邂逅此相逢。不随鸳鹭朝天去，遥想蓬莱台阁重。
海上昔闻麋爱鹤，山中今日鹿憎龟。爱憎止竟须关分，莫把微才望所知。
交情落落今如此，世事茫茫何所之。安得檐花清夜酌，相同郑老话襟期。
摩挲汉柱怆分襟，邂逅吴船喜盍簪。别久十年知几梦，情亲万里只初心。
新诗湔拂自苏黄，想见当年喜色香。草木无情遇真赏，岂知千载有馀芳。
苍凫携子戏波澜，懒惰轻鸥不下滩。白鹭照影秋塘里，似尔心情亦太安。
昔日看花曾作伴，今晨把袂若为情。欲知此后相思处，黄鹤楼前片月明。
扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
滕王高阁几登临，南浦西山自古今。最爱天边双白鹤，数声鸣和五云深。
高人原不爱高官，帝与官衔宠退闲。添得空名将底用，批风抹月管青山。
故人东去春山里，落日相邀醉南市。别情不及雨馀云，送君更度蓝田水。
风生太液水微波，霜影侵阶月色多。截得昭华苍玉琯，多情箫史奈愁何。
暮云已过复生朝，出岫无心任驶飙。撩乱征人情片片，峡边疑有奏云谣。
天地斯人术比精，白头何限古今情。尼丘肯与陵阳别，万古斯文只子平。
探骊犹记湘西寺，爱我诗如左禅军。慈也果能拈此句，定知词笔带烟云。
初日轻烟溪上桥，远峰积雪未全消。东君也是多情思，先遣春光到柳条。
秦钗枉断长条玉，蜀纸虚留小字红。死恨物情难会处，莲花不肯嫁春风。
恋阙思家两系情，君王恩重屡留行。欲知去国迟迟意，三日秪趋一日程。
人世情怀已索然，幸无不义入黄泉。不须永诀行相见，六十三翁能几年。
江东纸价近能高，词客春来兴倍豪。老去才情浑短尽，空劳雪茧到东皋。
谁教窄路恰相逢，脉脉灵犀一点通。最恨无情芳草路，匿兰含蕙各西东。
欲写愁肠愧不才，多情练漉已低摧。穷郊二月初离别，独傍寒村嗅野梅。
引领韶芳君最先，冰翰瓣瓣坠楼前。儿家惜玉情偏重，收拾馀香作枕眠。
娇丛离陆不胜春，春盛还归春主人。若使花情犹识旧，此朝投报莫疑新。
雨好解开花百结，风恬扶起柳三眠。春醲酽处多伤感，那得心情事管弦。
关柳行行叶乍稀，西风犹未振霜威。圣情预悯随营士，敕下尚书尽赐衣。
绿树江南啼子规，落花流水洗胭脂。无情风雨朝朝恶，误却归来海燕迟。
春霖朝罢客西东，雨足泥声路未通。独爱千峰最高处，一峰初日白云中。
郭外何曾有杜鹃，客中情绪自堪怜。清明过了梨花谢，风景依然似去年。
残睡无多有滋味，中年到底没心情。世人多被鸡催起，自不由身为利名。
托身未稳忽成空，恩爱都来七日中。不遣此身随骨去，人间水底更谁同。
燕剪莺穿挂月钩，官街尘晚湿云收。情知不转游人骑，淡荡吹来任转头。
绝爱丰标玉有烟，故园分袂已多年。如何今夜春宵月，辜负金台共被眠。
老眼青青望洞庭，虹垂断岸月初生。滔滔桥下无情水，不为吴王洗甲兵。
袅袅含情送夕阳，又随行色上离觞。春风何事催人别，明日樽前是故乡。
二乔高格重词场，瘗玉郊原骨更香。我似吴门风雅客，痴情颠倒咏真娘。
神仙有分岂关情，八马虚随落日行。莫恨名姬中夜没，君王犹自不长生。
几时不见张公子，风调才情正可人。颇怪岁寒催短景，为君迟送一年春。
帝城南下望江城，此去乡关半月程。同向春风折杨柳，一般离别两般情。
落日无情最有情，遍催万树暮蝉鸣。听来咫尺无寻处，寻到旁边却不声。
平生风义慕相如，笔砚从游二纪馀。直许交情定金石，肯同馀耳但光初。
最爱佯狂阮嗣宗，秋怀当日赋偏工。酣歌裸袒青林下，晚岁心期与尔同。
依稀馀墨象湖傍，鹤去山空事渺茫。嗣续喜看仁爱重，灯前联跪告新章。
老子从来任运行，爱君堂以漫为名。北邙大有英雄骨，枉用工夫过一生。
身前身后思茫茫，秋菊春兰各吐芳。惭愧情人远相访，为郎憔悴却羞郎。
闻道爱民如爱儿，从教闾里作儿嬉。纷纷行路皆垂白，知是当年不忍欺。
交情旧与中郎稔，今日题诗更及君。想见暮年多乐事，佳儿佳婿总能文。
山寒经月断人行，孤雁噰噰忽一声。身在异乡兄弟尽，老夫那得易为情。
竹杖轻坚野服宽，岁寒应得见苍官。世情无限残霜叶，昨日青青今日丹。
夜舒荷是若耶人，香散鸳鸯共影身。一段柔情看未足，故教绮笔写来真。
可怪仙翁亦世情，珊瑚还许致殷勤。波神不是赵佗客，即是前身石季伦。
一缄书寄见真情，令我相思雪发生。语寂空庭闲白昼，满帘槐影日微明。
今日樽前败饮名，三杯未尽不能倾。怪来花下长先醉，半是春风荡酒情。
废苑荒台杨柳生，曾将艳曲教倾城。画衫钿扇今谁在，无限西园坐客情。
未必烝壶输鸭味，谁云湩酪敌莼羹。先春已拟尝新韭，最爱萧萧夜雨声。
水竹苍苍闭草庐，夕阳闻道客停车。多情正好留名字，归见芭蕉不见书。
溪流屈曲总成滩，滩外云山远近看。何许诗情最关处，渚鸥能白晚枫丹。
邕邕鸣雁复南征，十载栖迟在帝京。黄叶未零寒未应，秋声偏动故乡情。
昨日张帆著翼飞，今朝风送蹇驴骑。吴淞山水夙所爱，得意还教多赋诗。
故人旌旆镇邻城，未奏骊歌已怆情。莫为炎蒸慵命驾，绿荷红芰水风清。
除却金齑霜后枨，更无一物可诗情。诚斋配以彭生脔，岂不冤哉五鼎烹。
鸢肩燕颔刺天飞，自顾而今已后时。巾褐萧然成野老，有何情绪更哦诗。
行过邮亭日未西，遮留父老杂童儿。寄言我自无遗爱，底事潸然出涕洟。
扶荔芭蕉似我庐，抛来蓑笠恋簪裾。笑君不肯传真去，留伴青黎阁上书。
晓夕采桑多苦辛，好花时节不闲身。若教解爱繁华事，冻杀黄金屋里人。
临临春去却成晴，花落无声片片轻。一句杜鹃香国泪，半帘皓月故人情。
一道温泉绕御楼，先皇曾向此中游。虽然水是无情物，也到宫前咽不流。
山中好景年年在，人事多端日日新。不向青山生恋著，祇缘身世总非真。
道是东风不世情，树头吹得叶冥冥。凭栏一笑斜阳里，贪看春山如许青。
药饵从来多客至，人情大抵见荣观。戴崇贪赴安昌会，必为东田不足欢。
不恋经商利万金，晚来古路问家音。分明得报尊亲健，争奈难平喜惧心。
舟中逃暑懒逢迎，长日科头谢友生。何事仙郎解相识，临流觞咏转多情。
千丝万缕弄风柔，为爱春阴尽日留。杖屦重来有佳处，道人凿石沼清流。
杳杳烟波隔千里，白苹香散东风起。日落汀洲一望时，愁情不断如春水。
久客偏谙闾里情，每逢邻叟即班荆。浊醪酿得邀人吃，为喜今秋万宝成。
华阳隐居空旧名，曲林精舍筑新成。山头一片青苍石，领略高人万古情。
馀庆悬知积德深，昭昭神理古犹今。寄言戏彩贤孙子，食息无忘爱日心。
乌鸟私情虽孝恳，谀人藐主岂忠诚。堂堂大汉天潢派，何必陈情以伪名。
记得淇园带雨移，春风又见长孙枝。夜来月映南州榻，一段高情孰许知。
满身花影倩人扶，清润潘郎玉不如。毕竟多情何处好，庾楼明月堕云初。
太守安居花锦城，眼前儿女沸欢声。岂知田野通宵雨，救水浑如救火情。
夏子经时不寄书，十年奔走尚穷途。不知自到高安县，亦有心情记我无。
滥食大官三十载，济人馑岁一毫无。园畦过雨青青茂，但爱时和似画图。
空斋寒夜雨声声，细读君诗欲四更。十载悲欢灯影里，同游风景最关情。
客里情亲孙与黄，夜来归梦绕秋江。西风黄菊青山曲，细把平安报旧乡。
爱景探春意已生，新诗新酿一时成。遥知独酌微吟处，霜月应多别处明。
此日驱车马迹桥，远从师友步青霄。登临不用还歧想，为爱山翁喜见招。
爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
是间正位至虚灵，都把精神逐外明。劝子抱琴归旧隐，乱云深处认真情。
雪花旋落旋成融，横作清霜阵阵风。一夜急吹君会否，妒它残叶恋丹枫。
鸟下清晨日色净，起开双户照花幽。故人何恋五斗粟，不共东篱万斛舟。
一剑离家事远征，长途何处不关情。况逢逆旅春将半，烟雨溟蒙碧草生。
之子吟怀欲称情，故穿幽沼滀清泠。傥逢来客议深浅，但道渊源通北溟。
华发苍颜一病僧，向来文史颇关情。只缘世网无由脱，遂学枯禅度此生。
象骨金笺制度新，缄封千里赠情深。挥时不用遥相忆，满面清风即故人。
何处深栖役梦频，青城抛却数溪云。如今老大归难得，祇写情怀远送君。
曾移绿玉到檐齐，几度诗成节下题。偏爱小窗明月夜，紫鸾飞落翠云低。
山外山光接水光，楼前楼下野花香。眼前不带斜阳景，只爱清风别样凉。
曾怜古调背同时，廿载心期老曲师。为是唱情听不得，鬓边先着几茎丝。
晓驱羸马日将中，眼饱何曾念腹空。可是爱花狂不彻，棠梨树下觅残红。
万斛玑丝巧织成，银花点点弄春情。玉容翻向光中立，何似仙姝隔水晶。
尔雅楼头日正长，酒鎗茶碗博山香。歌中九友容相逐，那有闲情和柏梁。
藜杖扶人趁雪乾，玉蕤初发映溪寒。不须苦问春多少，索笑情怀老渐阑。
生平野性爱林泉，别却林泉已十年。肯信而今图画里，有林泉处即欣然。
一叶扁舟柳市头，几回欲上意绸缪。临风唱彻阳关曲，无恨离情逐水流。
锦机春煖凤停梭，生死情深可奈何。回首不堪肠断处，高坟新起白峨峨。
分手花前又几时，旧家相好最相思。才华共爱清如玉，有使题诗寄一枝。
病夫不睡情须怨，老子难眠思却清。况复斗横催角引，梅花烂漫散秋声。
戏折寒梅画里传，便知香爨揽佳眠。爱吾花木逡巡有，乾笑春风入暮年。
爱酒山翁倒接䍠，花间日日醉如泥。只今池馆风流在，不见拦街拍手儿。
蒲觞饮罢不成歌，闲步林阴爱绿莎。记取长塘初五夜，月明偏傍屋西多。
种满人间桃李春，门阑旧物讵忘情。江湖若也有闲地，著我一犁春雨耕。
苟简诛茅胜野盘，托身城郭爱平安。五更人语惊鸡犬，壁漏檐疏共一寒。
稚子满林春笋生，残花老境尚多情。潇洒封侯真有自，奇姿未让惑阳城。
僧中赏隽道林支，傥有斯人见莫迟。远致高情归许掾，更知孙绰最能诗。
六节翩翩指北翔，臣谊翻令友情长。星分楚野迷千岫，思入燕天共一方。
交情淡薄爱天真，亲寄韶容到窭贫。便乞诸公城壁饮，风前同醉一枝春。
岁寒风致少能解，野草安能识此情。春到玉堂浑不觉，清香疏影自分明。
老去神情非叔宝，向来眉目比文渊。惟诗尚有新新意，匹似幽花晚更妍。
南内天花照从官，上皇春醉圣情欢。月中闲说骊山事，笑向将军道阿瞒。
曲台风月德山云，梦想中间有几春。臣葬江鱼终爱楚，民逃花洞不思秦。
穿竹寻溪到穷处，一泓寒碧澹无情。谁令岩窦有高下，泻作潺潺鸣玉声。
故园龙眼实初垂，三径荒芜鸟雀欺。借问交亲情几许，风前消息荔奴知。
山中何事苦相思，共是寒风君最饥。钵底分将山味苦，几年尝尽自应知。
凤诰楼船秋气清，苹花推缆出江明。还家若羡莼鲈美，须记仙郎禄养情。
江南芳草媚春情，杯酒花间别友生。若到金陵将母去，卢家少妇笑相迎。
露鹤寒猿永夜清，山僧入定泯群情。幽人独向阶前坐，为惜千峰好月明。
山静莺啼春事深，意行到处若为情。休言柳絮全轻薄，半是东风不老成。
投装野寺爱幽栖，翠竹苍梧趣正宜。久坐檐楹师弟子，清风明月更输谁。
春色无情去镜台，百花今日为谁开。可怜五色收香鸟，曾得钗头立几回。
楚臣孤苦空醒眼，晋令疏狂已醉乡。除却两翁知己外，只今谁复爱秋香。
人间岐路事何如，小大荣枯有万殊。但愿家传无底钵，尽情收拾不论渠。
菱角石榴鲜可爱，田鸡水鳖味尤佳。笑谈初涸沙溪酒，正及黄蜂放晚衙。
草草书空断复连，秋云无迹淡相妍。贪看素景情何限，欲剪衡阳半壁天。
风情渐老见春羞，到处消魂感旧游。多谢长条似相识，强垂烟态拂人头。
新年芳草恋春晖，梦里还家愿不违。岭上白云回首近，缁尘犹未染莱衣。
几年河渚漾清秋，最爱宗公白雪洲。今着袈裟何所事，仍来洲畔作闲鸥。
下山云雨上山晴，谁道山云亦有情。却似道人心一片，无来无去又无生。
赋得闲情思独工，想携卮酒对芳丛。铅华不为春争艳，留得先生醉颊红。
老来官况两俱无，惟有诗情寄酒壶。记取碧澜堂上语，衣冠早挂亦良图。
每忆西湖九里松，眼明忽见紫髯翁。隐居庭院多栽种，为爱笙箫递晚风。
木叶青黄几栗留，尽情啼破两山幽。怕人冷落生秋思，故作春声为遣愁。
蒹葭霜冷雁初还，归梦如云只恋山。一夜潺湲西涧雨，夜来秋气满人间。
独宿行台暑气清，清吟已觉动高情。令人苦忆黄诗伯，肯许连床听雨声。
甲子题诗入洞扃，山灵于我得无情。北风浩浩吹云幕，五老欣欣举手迎。
眠云啸月走枯藤，不是园丁叫不应。自恋香林不归去，前生恐是住山僧。
翠袖佳人天外倚，缟衣仙女月中寻。十年一觉悲欢梦，都把春情付雪禽。
世间何事不潸然，得失人情命不延。适向蔡家厅上饮，回头已见一千年。
疾恶情深碍目沙，果闻仙秩以功加。连年馘毒才三尺，何似豚蹄祝满车。
长途游子急前期，情色无心管别离。绿水青山劳远饯，梅花新句为君题。
自知妾貌殊今昔，不是君心有爱憎。尚想年时恩幸倍，内园同辇妾亲曾。
昼日承明独静居，怡情闲把画图披。坐看四序璿玑转，并是风调雨顺时。
为怜清浅爱潺湲，一日三回到水边。若道归仁滩更好，主人何故别三年。
为爱云山几度来，芙蓉万朵插天开。出门满眼皆新句，不惜霜刀为剪裁。
凌风重上最高台，日暮歌钟动地来。为道主人能爱客，无劳更鼓漫相催。
廷争堂堂负直声，飘零沙漠若为情。程婴存赵真公志，赖有忠良壮此行。
苍茫沙嘴鹭鸶眠，片水无痕浸碧天。最爱芦花经雨后，一篷烟火饭鱼船。
碧海扬帆向玉京，劳劳青简赠离情。归来亲友如相谢，莫学前驱负弩行。
永州太守清于水，囊携芳茗担还轻。却分囊茗过闽岭，重儗千钧未比情。
莫怪频过有酒家，多情长是惜年华。春风堪赏还堪恨，才见开花又落花。
门居地僻无来辙，新绿新荷新笋时。珍重情怀尚能赋，为搜言句和成诗。
岱岳巍巍万古青，奠安东国拱神京。出云为雨润天下，坐契仁人四海情。
文略也从牵吏役，质夫何故恋嚣尘。始知解爱山中宿，千万人中无一人。
一雨生凉浑似秋，羁人已起望乡愁。君归我住情何限，后夜相思月满楼。
横斜清浅暗香动，时把心情百样摹。忽忆西湖林处士，此风应笑古来无。
忽忆芳时频酩酊，却寻醉处重裴回。杏花结子春深后，谁解多情又独来。
与君他语自差殊，独爱交财是丈夫。愿见年年生日会，老来活计尚关渠。
多君为我写江山，珍重摩挲老眼看。五十年前同笔砚，交情多在此图间。
鸾𫔇犀导总成尘，散朗高情一笑轻。侍女拨灰重拾得，瑶钗白凤尚如生。
晓帐香销闲画烛，梦回山断屏风曲。轻烟细雨客情多，南浦草随新涨绿。
南陌风和舞蝶狂，惜春公子恋斜阳。高歌饮罢将回辔，衣上花兼百草香。
万竹孤亭积雪明，冲寒先到寄高情。过桥不是寻常客，共听空山裂帛声。
终日看山终日好，山不悦人人不老。爱山谁识爱山心，瘦竹长松兼碧草。
雪貌霞裾一美人，只将遗佩寄情亲。湘皋有路无由见，几度东风草自春。
介胄多年虮虱生，客窗今夜落边声。螭头钗子鸳鸯股，独自挑灯万里情。
崇天门下听宣赦，万姓欢呼万岁声。岂独罪人蒙大宥，普天率土尽关情。
父子情深苦亦深，盖天神武一沾襟。想当拔刃投床际，也忆海池舟里心。
数年来往于南鹿，酒到诗成情转亲。鹏翼喜君才得路，春风更不话离情。
西幕情真庭驻云，东幕心机门闭春。无端幽梦落蛇虺，漏泄风光来近邻。
宜春燕子缕金花，抛掷偏拈紫玉芽。风味爱他林下好，妆成掬雪试烹茶。
劈开金锁出重门，学得文君半夜奔。但爱风流人似玉，不知年少是梨园。
宗庙谁开内使门，临江依样又穿垣。爱妻娇子如泥土，晁错何知独恃恩。
亭上横看十六峰，峰头烟霭碧连空。不须更作游山计，坐遣诗情落酒中。
同宗同道同官署，金石交情三纪周。建安有子真龙种，惭愧吾家犬彘流。
平生最爱花梢月，可与青楼一等看。病去老来浑忘却，晓窗晴日上蒲团。
降得诗魔不抗衡，多情欢伯下愁城。判花视草风骚将，倚断芸窗阅墨兵。
偶将盘礴累高情，画苑人人识姓名。一自长安卖墨菊，担头桃李价全轻。
国香那藉彩毫工，千载猗兰曲未终。金石交情期岁晚，棘丛未实漫春风。
东风昨夜动微和，一树红梨簇锦柯。莫恋枝头红粉态，王孙挟弹醉来过。
贝锦生谗自古然，但将心事付苍天。何须葬入江鱼腹，湘水无情肯见怜。
横槊赋诗骚将喜，赋诗退虏老兵嗔。不知阅武场中士，说剑馀情得几人。
云边无处望归骖，一片离情逐暮帆。犹待联翩载黄鹄，同吹箫管过淮南。
白石尘消苦竹生，一枝秋色淡无情。幽居莫作芳菲看，晚露寒霜老更清。
太行山色扑亭除，疏影横斜水竹居。寄语爱梅林处士，苏门风土胜西湖。
吴云楚树几增慨，相思咫尺如越代。春风再续池草诗，日夕开樽且相对。
道乡千古一清风，雪壁银钩墨尚浓。若爱殿前苍玉佩，断无身后碧纱笼。
红旆朝天彩色新，主人心在五湖春。君王不铸良金象，莫爱扁舟共载人。
病喉少日兼辞酒，养性经年不看花。君问情怀看此纸，新诗字字学唐家。
坐到灯残月又明，寒蛩泣露若为情。已知去日如流水，莫恨秋风白发生。
淅淅西风恼客程，黄堂招饮忽多情。眼中传得春消息，官况梅花一样清。
桧树参差翠满庭，甜风爱日透疏棂。倦行静倚湘斑坐，高下书声得细听。
度门高枕避京尘，惊见秋风玉树新。最爱谢家池草句，不知君是梦中人。
愁见当时玉镜台，返魂无诀可胜哀。暮年尚有馀情在，月下迢迢挈影来。
东向金陵荡画桡，愁心不逐暮烟消。多情最似江南柳，尽是依依为六朝。
底事怒如雷鼓鸣，颠狂横雨此先声。海滨人得知防避，始信阳侯故有情。
茫茫衰草与云平，斗气千年不复明。惟有多情篷上月，相随客子过丰城。
枕上鸣鸠唤晓晴，绿杨门巷卖花声。探芳走马人虽老，岁岁东风二月情。
倦饮情怀春晼晚，宫槐新叶未成阴。和风习习帘帘捲，轻絮翩翩院院深。
西湖随寓数椽下，又与闲人作小诗。便做心情嫌广厦，我生如此尽相宜。
为爱荷池日日来，一来一度眼双开。画船不晓风相戏，猛触花堤得倒回。
花因实盛村村有，树为花繁处处明。浩荡九州春色里，输他桃李最多情。
生来道义胜纷华，晚抱遗经学种瓜。犹有爱山心不厌，时时幽梦到烟霞。
梦鹿初醒日上迟，戏禽偏爱午阴时。隐侯新制郊居赋，不遇王筠未解知。
老气横吞万里秋，不堪白发对人羞。一枝黄菊无情极，冷看西风捲客愁。
功成不恋上将军，一舸归游笠泽云。载去西施岂无意，恐留倾国更迷君。
爱梅处士住孤岑，吟对花前雪正深。不是苏卿识佳句，文章辜负一生心。
十年树底折香葩，蔌蔌浮光弄晓霞。只恨无情是风雨，直将红片入西家。
三尺荒坟百尺山，生身慈爱在其间。此情至死不能尽，日暮徘徊又且还。
山水情怀轩冕身，抗尘终不混流尘。西湖十里梅花月，来伴扁舟载鹤人。
塞诏东来淝水滨，时情惟望秉陶钧。将军一阵为功业，忍见沙场百战人。
平明择钵向风轻，正及隋堤柳色行。知尔禅心还似我，故宫春物肯伤情。
寻山寻水侣尤难，爱利爱名心少闲。此亦有君吾甚乐，不辞高远共跻攀。
莫将爱敬复雕镌，一片真纯幸自全。待得将心去钩索，旋栽荆棘向芝田。
乡里儿郎也解歌，时兴曲子土音哦。最难听是声哀急，不为关情唤奈何。
雪里相逢笑一场，淡妆不爱爱浓妆。时人只羡朱颜好，不道春风减却香。
寻诗得酒坐闲亭，秋到骚人独用情。犹有黄花看著眼，悠然风味忆渊明。
秋草无情上舞台，清江犹抱故山回。紫微郎为谁携酒，斜日西风菊自开。
缓步阶除爱夕凉，微吟隐几久虚堂。竹穿山月纷纷白，庭散檐花细细香。
槛外风光触处奇，岭头金像对巍巍。主人偏恋南犍乐，只恐瓜时示肯归。
名园雨后百花繁，人倚危楼十二兰。园里芳菲楼上客，一般情绪怕春寒。
几年学道住瑶京，邂逅相逢慰我情。琳馆别来将半载，梦中犹忆紫箫声。
独坐穷心寂杳冥，个中无法可当情。西风吹尽拥门叶，留得空阶与月明。
岂是交亲向我疏，老慵自爱闭门居。近来渐喜知闻断，免恼嵇康索报书。
京洛相逢设主人，富家鼎食不如贫。解衣换酒同为乐，知是交情百倍亲。
半裹红巾泪语低，别离情味莫凄凄。鸳鸯守定双飞愿，一任惊波浪影齐。
灯火频挑只管残，雨声终夜恼空山。幸蒙晓月多情白，又遣东风抵死寒。
洛阳赏尽牡丹春，寂寞钧台对夕曛。手折幽兰赠行子，多情惟有李参军。
今古风流论不胜，门庭萧索足深情。此时久已非东汉，犹喜区区党锢名。
雅闻八士春俱秀，未觉三贤迹已陈。投分不论曾识面，此图到手便情亲。
杏梢如怯晓寒轻，相对无言却有情。忆得上都春睡足，隔墙时听卖花声。
朝凭秦望紫玉几，莫倚卧龙青锦屏。平生爱山今日足，尚恨轩冕萦吾形。
深林不减筼筜谷，乱影都归丈八沟。最爱长竿如绿玉，何年去上钓鱼舟。
云山久卧已忘情，感子无家万里行。可惜一身轻似线，倩谁收取断风筝。
寻真炼药事飞升，当日何因月里行。多恐广寒还有梦，浓云疏雨不胜情。
暖日脂颜凝晓困，东风翠袖倚春酣。一枝貌得浑相似，翻觉情浓思不堪。
白云堆里藏三户，苍黛光边漾一身。恋向深深成幻杳，夜来幽梦恐伤神。
不值分流二江水，定应犹得且同行。三千里外情人别，更被子规啼数声。
虽贫无害日高眠，人不堪忧我自便。煅炼物情时得意，新诗还有百来篇。
陌上吹衣柳絮风，凭君莫放酒杯空。归舟总是伤情处，一路残山剩水中。
使旌曾度海云边，弱水蓬山路杳然。景物瑰奇看不厌，满怀情绪为诗牵。
江南池馆厌深红，零落空山烟雨中。却是北人偏爱惜，数枝和雪上屏风。
今日慈颜值令辰，满门和气想氤氲。江山到处逢迎好，不必多情忆远人。
倦听帘间点滴声，栖禽初报晓来晴。分明市合人争语，清浊高低各有情。
汝为神道合威灵，酒肉如何顺世情。小鬼判官都出院，禅门法令要分明。
不爱黄山爱紫霞，紫霞中有故人家。多情每遣潜溪水，流出相思与落花。
澹月窥窗似有情，更堪梅影向人横。放翁不受天魔恼，独拥青毡睡到明。
良时光景长虚掷，壮岁风情已暗销。忽忆同为校书日，每年同醉是今朝。
风满长林雨满城，重阳时节送君行。故园三径知存否，一幅秋香万里情。
碧玉凉梳落枕边，懒梳双鬓学新蝉。恩情不及班姬扇，纵是炎天亦弃捐。
懒慵高卧钓台深，白鹤飞鸣递好音。无限心情难寄语，独将长啸振空林。
平生翁子妙谈天，谁爱青山不爱官。一笑同看岩下井，秋来能更起微澜。
长笑右军称草圣，不如东野以诗鸣。乐天自爱吟淮月，怀祖无劳听角声。
堤上绿杨情最苦，攀折柔条千万缕。阳关唱尽短长亭，曾记当年相送处。
槛中红药趁春归，瓶里苛留三两枝。一片落来能恋我，叶梢阁住不教飞。
荷叶生时春恨生，荷叶枯时秋恨成。深知身在情长在，怅望江头江水声。
历历金镮振一声，滔滔千古迸流清。香厨日用无穷竭，饮者甘和悦众情。
搔首踌蹰泪满衣，东风浑不管相思。相思一树梨花发，立到黄昏月上时。
潘郎于我最情长，劝我新滩莫么忙。落日系舟崖石下，斯人风味故难忘。
浮云世事两悠悠，一出都门百念休。独有怀人情不极，双沟南畔数回头。
阮郎正好住天台，玉女多情忽放回。雨散云收一天碧，薰风吹梦到瑶台。
梦破荒天苦乐齐，情存净污便成迷。东方亦是莲华国，何事迢迢愿更西。
堂前萱草散满地，朵朵幽花也可怜。绝爱筼筜相映带，生憎蛱蝶舞留连。
不随龙去爱渔汀，绝喜先生世累轻。却把客星惊帝座，岂应忘世未忘名。
人生第一莫多情，眼看仙花结不成。为报两京才子道，好将诗句哭温卿。
南关何处日孤征，归梦先春几百程。今日送春犹是客，孤城寒雨不胜情。
临行情绪懒开言，提唱宗乘亦是闲。珍重导师并海众，不胜依恋向灵山。
仁民爱物本亲亲，有子当年见亦真。第一注中明体用，洗空千载说经人。
江上春风底事寒，主张火匮一雷鼾。不干酒力浓时困，自是人情熟处安。
高台孤起郡城中，表里山川四望通。贤守爱民还好客，等闲那肯著游踪。
芥辛酒苦却多情，田舍翁成妩媚名。屋角风号天欲雪，胸中浩浩正春生。
坐倚危栏一倍思，月光初上桂花枝。可怜歌舞千门夜，不信无情默对时。
为爱石梁担负山，照心亭上久凭阑。松篁不动云飞尽，清磬一声山月寒。
水槛吹香风渐渐，月丛泛彩露团团。高情不入梨花梦，蝶乱蜂狂可得干。
东去匆匆不暂停，我于此地岂无情。祇缘衰病归心切，不惮崎岖趁晓程。
尽是刘郎手自栽，刘郎去后几番开。东君有意能相顾，蛱蝶无情更不来。
紫粉笔含尖火燄，红胭脂染小莲花。芳情乡思知多少，恼得山僧悔出家。
宦情羁思两悠悠，落叶寒声战暮秋。今夜萧萧窗外雨，无端添得许多愁。
昔年曾访此林坰，今日重来倍有情。道在山中人不会，竹风柏日总分明。
昔爱兰芳助倩妆，曾教银插种天香。祇今倾国谁相识，欲傍红窗树白杨。
翟公冷语久逾新，汉世交情古亦今。不被死生贫贱转，此时方始见人心。
帐中歌吹惜红妆，话到西陵欲断肠。莫怪分香情缱绻，铜台片瓦亦鸳鸯。
向来为客爱塘村，几度天边入梦魂。恰到塘村心已懒，不知何处立柴门。
夜深吹笛是谁家，独倚高楼月欲斜。塞上春情无赖甚，那堪又听落梅花。
麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。
岩花灼灼黍离离，正我东桥送客时。一曲骊歌情不尽，岭南天外白云飞。
送君重叠上高台，到得亲庭却早来。杨子江头应看取，无情潮水亦西回。
何人不爱牡丹花，占断城中好物华。疑是洛川神女作，千娇万态破朝霞。
梦中何许得嘉宾，对影胡床岸幅巾。石鼎烹茶火煨栗，主人坦率客情真。
芳草和烟暖更青，闲门要路一时生。年年点检人间事，唯有春风不世情。
非关长孺恋中郎，补阙真心老更长。禁闼未容趋狗马，十年官阁卧淮阳。
梁间燕子甚微眇，岁岁来过旧主人。不似翟公门下客，交情浅薄最堪嗔。
画柱青苔卧寂寥，彩绳无计恋春娇。可怜明月梨花院，闲煞春风第一宵。
盖世功名水一杯，君曾勘破个中来。平生不问凡红紫，莫逆交情只是梅。
东山高卧听弹丝，正是苍生属望时。儿子进兵优破敌，矫情镇物尚围棋。
弱水蓬莱几浅清，尚缘尘绊恼人情。撒手瑶池归去晚，一场春梦又分明。
天阴篱外夕寒生，寒食东风野水明。无限满船商客语，柳花时节故乡情。
从此诗文失主盟，海鸥飞去不留情。可怜栎社长桥月，曾照诗翁散发行。
谁云有分不关情，沦谪千年为底名。消得权儿羊浣布，诗中唯数玉溪生。
净名庵下灵岩路，峻壁层崖倚半空。我爱老僧年八十，一生长住翠微中。
金闺通籍况通家，奕叶朝绅沐宠赊。此别情怀分两地，秣陵烟树玉京花。
只要雕诗不要名，老来也复减诗情。虚名满世真何用，更把虚名赚后生。
花房腻似红莲朵，艳色鲜如紫牡丹。唯有诗人能解爱，丹青写出与君看。
请药东街质弊貂，五情炎火一时消。至今捧履无孺子，竹杖何曾过圮桥。
风骚一脉苦难知，媲白抽黄世不疑。沈谢诸人声律起，千年无复性情诗。
畏景如焚客路尘，寂寥山店独吟身。多情唯有别时月，低傍茅檐巧趁人。
薄酒残灯欲别情，暗萤依草不能明。悬知先入他年话，一夜蛙声连雨声。
愁烟积雨过芳辰，乍喜浓阴绿树新。杜宇多情啼不歇，山中可有未归人。
感君同病更知音，许把闲情次第吟。别去向谁吟一字，纵无离恨也难禁。
晚风残日下危楼，斜倚栏干满眼愁。休唱阳关催别酒，春情离恨总悠悠。
儿女心情未遣知，白头笑赋雀屏诗。可能乳得西周凤，来寿君王亿万期。
不向山中卧白云，欲逃封豕畏山君。山中麋鹿应相笑，只恋人间封豕群。
长信宫中日影稀，终南山外白云微。闲情不买相如赋，泉水歌残又绿衣。
二月为云为雨天，木绵如火柳如烟。烹茶自爱天中水，不用开门汲涧泉。
客来日日待花开，待得花开客又回。未肯尽情皆吐露，似应留客少徘徊。
最爱青青水国中，莫愁门外间花红。纤纤无力胜春色，撼起啼莺恨晚风。
亲戚疏疏已晓星，杯中滴滴是真情。近来此酒谁家有，除却旗亭无笑声。
生涯未足怕征科，一日园林几度过。股倦不嫌花粉重，年年只爱子孙多。
沉沉欲雪岫云平，月尾年头此有情。童稚欢欣学秦语，不知家世本东京。
野花无数不知名，映竹临流若有情。扫尽残红春去后，乱山深处眼增明。
风度湘云学水流，□床□影□如秋。□情最爱银钗女，一曲清歌唱未休。
尽说看花爱盛时，向阑幽意有谁知。繁花落后孤英在，风格如公相对宜。
落红无数委东流，狂尽杨花风亦休。春色老来堪爱处，绿阴门巷似清秋。
东湖鸬鹚有几岁，踏浪争花何恁游。可怜汝辈异情性，拄杖独看春岸头。
平生爱菊陶彭泽，清夜移橙杜草堂。千载诗魂招不得，独留风味在僧房。
人间岁月如江波，欢乐苦少哀情多。千曲箜篌弹不尽，公无渡河公渡河。
偶向南窗倚暮秋，寄情宁复傲公侯。谁知容膝无多地，高似元龙百尺楼。
我匪悦云云悦我，云兮与我一无心。知君只爱云中隐，不肯出山无处寻。
杨柳萧萧梦不成，高楼微月夜深情。可怜昔日擅歌舞，却向西宫听漏声。
晴霭分明是画成，淡容轻态最关情。鸟声不尽蝉声起，花影才收竹影生。
葭苇延缘舞翠旌，白头吹浪又相迎。攀辕亦作留行计，莫道冯夷不世情。
寒烟寂寂锁清溪，圆月亭亭上曲堤。小杜风情遥可想，闲调丝竹舞金泥。
昔者湘西借榻眠，自嗟老眼负青编。虽然旧识山中趣，绝爱松风泻百泉。
寒食三春气候深，落英榆荚满墙阴。未甘密叶成翠幄，不爱黄花如散金。
相逢都下豪华客，尽爱人间富贵春。忽忆旧时姚魏宅，凭阑为尔一伤神。
两岸人家傍柳条，玄晖遗迹自萧萧。曾为一夜青山客，未得无情过板桥。
写韵轩中尘不惊，与谁同蹑凤凰翎。彩鸾可惜情缘重，只合清斋写道经。
乘兴闲来小谢家，便裁诗句乞榴花。邴原虽不无端醉，也爱临风从鹿车。
五年花下醉骑行，临卖回头嘶一声。项籍顾骓犹解叹，乐天别骆岂无情。
金粟安排雨后黄，定知花亦爱新凉。夜深月透玲珑影，花自光明月自香。
主人爱客情何厚，尽日移樽逐处开。古柏寒梅俱问讯，追思犹说海棠来。
庭树森森照眼明，一枝如玉竟先倾。伤心我已肠千断，何况衰年父母情。
花里逢君倒玉卮，情多未语又伤离。檐前碧柳如相怨，绾尽长条知为谁。
湘罗碧绕二妃祠，双冢峨峨傍水湄。姻旧平生情不浅，何时为草丽牲碑。
身在三千误有名，一朝诏下出长城。相逢惟有关山月，曾照宫中弄影情。
亚尹故居经几主，只因君住有诗情。夜吟邻叟闻惆怅，七八年来无此声。
句恋清奇体益卑，辞工靡丽气还萎。要知玉振金声处，广乐钧天万舞时。
彤云长爱护毬峰，神女游珠雅自同。我欲御风横铁笛，弄高山月答歌钟。
画堂帘卷张清宴，含香带雾情无限。春风爱惜未放开，柘枝鼓振红英绽。
草树低迷爱晚晴，江天表里玉壶清。平生心事无人会，惭愧沧波欸乃声。
年来知我不如公，日日相思恨不逢。君若见时须问我，为言老子已龙钟。
一鹤相随复一瓢，山巅水澨足逍遥。秪因恋阙情无限，回首忘过万里桥。
