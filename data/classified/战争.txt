铜鼓千峰击浪鸣，十帆过角九帆倾。军中胜算饶奇道，潭滘新开近且平。
剑浦城头落暝烟，蓼花飞浪下滩前。笳声月色沙汀外，无限西风送客船。
江上悬光海上生，仙舟迢遰绕军营。高歌一曲同筵醉，却是刘桢坐到明。
如闻蛮服愚弄兵，凶酋恃险愁孤城。军书插羽惧不急，安得良术吹天晴。
锦帐灯明玉殿高，六宫归去夜迢迢。莫言远角声悲切，月到披香最寂寥。
爱战将军未白头，寸心犹自不忘忧。华夷百岁兴亡事，一夜同君说蔡州。
郁郁朱云志不伸，上方宝剑欲生尘。空留折槛旌忠直，左右何尝去佞臣。
莫将迟暮怨飞蓬，万事还须问塞翁。黄鹄但教毛羽在，不妨失意下秋风。
有客乘骢蜀道行，江天秋色动双旌。巴山水月和烟照，剑阁云霞映日明。
大将威名震九州，毛锥何补剑鎗头。但歌出塞从军乐，莫笑居乡马少游。
西来黄轴塞虚空，都在圆光一点中。陌路劝君高着眼，宗风况即是家风。
相逢杯酒罄交欢，转眼真成按剑看。千古相知推管鲍，同心直到白头难。
洗剑潮河冰满川，弯弓古北雪封鞯。将军好著烧荒令，莫遣花当易视边。
山丘华屋一沾巾，无复风流盛德人。百万秦军渡淝水，只消长啸静胡尘。
剑逐惊波玉委尘，重泉一念一伤神。西楼望断芳菲节，不见当时劝酒人。
旗裹金疮碎朔风，军中吮卒有吴公。更教厮养眠营灶，自向霜槽喂铁骢。
妾入夷宫汉土清，玉容虚说解倾城。君王好奠毛延寿，一笔殊当百万兵。
霜入枫林叶半秋，几行征雁落荒洲。殷勤带得平胡信，玉塞参军未白头。
许国从来彻庙堂，连年不为在疆场。将军天上封侯印，御史台中异姓王。
塞上归来两鬓蓬，饱知边马依北风。从他垂棘连城璧，乞我僧伽古殿红。
貔貅南出晋安门，剑戟如霜万马奔。小丑应须就殄灭，天威南面正乾坤。
帐下亲军尽虎貔，辫垂结束学胡儿。衔枚夜斫阴山寨，杀向平明虏不知。
宜远楼前春可怜，数峰依约乱流边。若为倚剑崆峒外，回望齐州九点烟。
书记翩翩昔所闻，牂牁西去许从军。封侯本是书生事，铜柱高标在岭云。
书剑功迟白发新，强登萧寺送归秦。月斜松桂倚高阁，明夜江南江北人。
蝉鬓慵梳倚帐门，抱琴花夜不胜春。不应更学文君去，拟作梁园坐右人。
山阴老妪初惜扇，得价重来不与书。我怪右军胸次隘，随求随与又何如。
黄河洗剑跃双龙，神物由来一偶逢。自古战场羞竖子，不知仙路好相从。
帝城官妓出湖边，尽作军装斗画船。夺得锦标权遗喜，金银关会赏婵娟。
忠驱义感即风雷，谁道南方乏武才。天下起兵诛董卓，长沙子弟最先来。
黄云黑水古边州，北风吹笳汉将愁。夜深饮马长城窟，明日枭胡紫塞头。
粉靥香生角枕傍，低声莺语啭新簧。十年纸帐梅花下，误入桃源唤阮郎。
梦随清浅看扶疏，军将敲门报疾驱。此解可辞儿女笑，使君风味似寒儒。
坐看流水缘溪碧，深院落花香靥积。东都腐蘖讣吞吴，长坂屯军尚遗壁。
千里奔驰蜀道难，草堂宾主罄交欢。怒冠三挂帘钩上，谁谓将军礼数宽。
穗帐胧胧烛影斜，胆瓶依旧供时花。夜阑髣髴闻歌笑，犹忆中庭玩月华。
高台酉接汉云台，棨戟遥临虎帐开。百二山河平似掌，伏波今日又重来。
战国文章巳不醇，雄奇只合数先秦。泰山碣石云天表，未许燕然继后尘。
游侠队中称剑客，慈悲坛下变魔身。铁拳各展降龙手，金甲何须护法神。
草草招提强据鞍，周师乘胜莫回看。背城肯战知虚实，争奈人前忍笑难。
两日寒阴人日雨，不堪吼地北方痴。马牛耕战人供亿，百谷丰凶未可知。
当年谈道薄鹅湖，此日挥戈靖国魔。夜静灯前看宝剑，先生应悔杀人多。
印颗初封马在庭，杖藜犹傍竹边行。老兵莫漫催人去，且听幽禽说晚晴。
汉业重恢百战闲，君王侧席叹才难。故人可是擎天手，肯放桐江把钓竿。
横戈八骏战功收，夹舸双龙水面游。紫盖风云过沛上，锦帆烟月下扬州。
腰间三尺龙泉剑，付与人间斩葛藤。未断葛藤终浪语，须知斯道在人弘。
南控衡庐北剑关，千年遗迹后人攀。不知梦里人何处，为雨为云过别山。
常恐清吟不疗时，软弓轻剑学兵书。君今得句攲纱帢，马上功名更莫疏。
卢龙塞外草芊芊，古墓凄凉对晚烟。七十二回分虎竹，今朝空剩汉山川。
昨日人回问塞垣，阵前多有未招魂。营司不许分明哭，寒月家家照泪痕。
吹毛霜刃过千金，生许徐君死挂林。宝剑徒称无价宝，行心更贵不欺心。
百战沙场一剑知，龙钟双袖发垂丝。扁舟且逐还家兴，莫向燕然羡勒碑。
积雪山阴马过难，残更深夜铁衣寒。将军破了单于阵，更把兵书仔细看。
闻君昔日过凉州，千里黄河一曲流。曾见西山遮虏塞，云间孤戍为防秋。
夜夜秋风帐外惊，黄河东去带悲声。无情只有西流水，下陇何因诉不平。
汗血淋漓湿雾騣，声嘶眼疾四蹄风。追鹰逐兔浑闲事，曾与将军立大功。
盘石曾闻受国封，承恩不与幸臣同。时危运作高城炮，犹解捐躯立战功。
拓拔西东祚已移，周齐兵甲两相持。只今沙苑风前柳，犹似当年力战时。
红锦帐中歌白雪，乌皮几畔抚青英。不知何物为心地，赛却澄江彻底清。
熬熬内火战骄阳，鹤唳风声便着忙。波浪翻天谁与渡，却应甘井是慈航。
偃王灯塔古徐州，二十年来乐事休。此日将军心似海，四更身领万人游。
文笔双峰锐刺天，风檐万铎语苍烟。沙门听彻渠应解，说到番君教战年。
塞沼增基大厦成，群鲜亦免校人烹。洋洋圉圉诸公赐，要与吾君广好生。
千峰如剑列虚空，曾隔车书不混同。安得乾坤作炉冶，铸为农器散寰中。
旄头夜落捷书飞，来奏金门著赐衣。白马将军频破敌，黄龙戍卒几时归。
自古蛾眉嫉者多，须防按剑向随和。此身更似沧浪水，听取当年孺子歌。
徒称馆舍三千客，岂救长平百万军。焉在平原多得士，功名翻属信陵君。
中夜起坐万感集，有时颠倒著衣裳。病身最觉风露冷，离思杳如关塞长。
埋骨千年近路尘，路傍碑号晋将军。当时若使无功业，早个耕桑到此坟。
欢乐平生自纵心，武王兵起势难任。自兹宗社倾危后，方悟当时酷暴深。
长笑飞刍馈六军，也驱疲瘁逐征尘。楸林卓帐秋风夜，山鸟惊啁可笑人。
西掖垣西小草堂，一星悬处几星霜。孤舟书剑趋庭日，记得斋居此坐忘。
卓庵远入深林去，生怕世人知得处。四边剩却许多云，重重塞断山前路。
万里长江吸一杯，等闲袖剑九华来。溪桥独坐无人识，又驾长风跨鹤回。
花县新开拟筑城，百峰山下久屯兵。居人不掩柴扉卧，舟子无烦蒯剑行。
黑者须当黑似漆，仔细看来无别色。更兼牙肚白如银，名号将军为第一。
荔支名字太纷纷，所见多应不逮闻。别有深红霸群品，郡人呼作大将军。
十二山晴花尽开，楚宫双阙对阳台。细腰争舞君沈醉，白日秦兵天上来。
路入南山旧汉畿，油油清渭照牙旗。古来百战功名地，正是鸡鸣起舞时。
树头清啸两三声，纸帐梅花睡欲成。唤醒冷泉亭上梦，岭云飞动月初明。
薄薄中单掩塞酥，不知眉黛有愁无。微颦莫是尝梅子，好事讹为齿痛图。
坐踞河南百战雄，少年飞槊健如龙。世间只畏两人在，上有高公下慕容。
我随楚泽波中梗，君作咸阳泉下泥。百事无心值寒食，身将稚女帐前啼。
周公制礼凤凰鸣，渠肯抽戈指建成。李绩牛山犹雨露，玄龄夜气失澄清。
先生先生莫外求，道要人传剑要收。今日相逢江海畔，一杯村酒劝君休。
半青来子味难夸，宜著山僧点蜡茶。若是党家金帐底，只将金橘送流霞。
长堤一望尽如云，沙苑秋开牧马群。黄竹漫劳行万里，柳营从此息三军。
白马经来石上刊，乾坤百战未摧残。摩挲尚有开元字，凭轼中原我独看。
茂阴深处击寒冰，洗得娘生两耳清。塞断不听呼小玉，顺风来听偃溪声。
天上双星正渡河，人间砧杵晚来多。闺房若待秋风冷，绝塞寒威可奈何。
森罗只道是天文，幽意曾于奕旨分。老我静来寻谱帖，几行凌乱散鸦军。
憔悴朱颜出塞时，殷勤山上采燕支。无功正复惭西子，薄命何曾怨画师。
参苓曾不补虚成，向老谁怜病骨清。七尺本非金石质，莫教心火自戈兵。
负剑西行入汝来，别君当日腊梅开。陆沈自笑泥涂客，清梦时时傍弩台。
偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
花马池边大将营，边军只保朔方城。吉囊莫向硝河渡，曾见泾阳六月兵。
琴剑图书一叶舟，平生梦想子长游。严陵祠宇林逋宅，碧水青山一样秋。
省垣东畔至公堂，十五年前战艺场。饱食大官无补报，两科来此校文章。
青春欲尽急还乡，紫塞宁论尚有霜。翅在云天终不远，力微矰缴绝须防。
秦树青冥马首来，路逢双剑倚天开。江山细入骚人眼，好带诗囊古锦回。
将军铁骑战金微，八月长安尽捣衣。砧声欲落三更月，翡翠楼头雁却飞。
方丈门开怪不迎，给孤邀供未还城。兴来且作寻安道，醉后何须觅老兵。
芦沟桥西车马多，山头白日照清波。毡庐亦有江南妇，愁听金人出塞歌。
别驾今晨检驿亭，道迎羸卒破铜钲。当年错做书窗梦，蔽日旌旗出塞兵。
久傍严公趋玉帐，近蒙贺监解金龟。一壶分助登高饮，客宦长安共此时。
跃马提戈佩紫貂，汉关那数霍嫖姚。护军飞将龙庭满，缚得名王不敢骄。
吴宫队长罢论兵，越女西施擅宠荣。百炼一朝成绕指，方知世上有倾城。
奋髯要斩高邮守，攘臂甘驱好水军。到得绕床停辔日，始知心服范希文。
枯杨碛里久无春，盗得黄羊是汉人。骆马驮金输塞尽，不知何物铸功臣。
御史青骢持望重，将军赤兔得勋多。乘黄騕袅今相见，垓下乌骓奈若何。
猿臂将军死弗侯，发机百中巧无酬。不逢肉醉眠山路，饮羽空嗟老石头。
交亲消息两何如，满眼兵戈不得书。为问南来新燕子，衔泥曾复到吾庐。
风姿凛凛千君子，冠剑堂堂两大臣。著我中间哦五字，只应斯立是前身。
凉风台上三峰月，不夜城边万里沙。离别莫言关塞远，梦魂长在子真家。
相如若是薄情人，那得椒房买赋金。故剑尚求人岂弃，文君莫动白头吟。
海上孤峰一剑铓，从来匣里自韬光。如今直面相呈处，怀玉山头春草长。
平生英烈世无双，汉骑飞来肯受降。早与虞姬帐下死，不教战血到乌江。
老韩妙笔见无由，一马长鸣塞草秋。败素烟昏谁解惜，盐车犹自困骅骝。
十万旌旗闪绛云，三千龙虎镇雄军。师行不用传刁斗，夜半天鸡彻晓闻。
君王按剑东南征，锦障黄旗出凤城。矫矫六飞熊虎士，中原万里倚戈行。
屹然相对两将军，化石经年久卧云。待把山河还圣主，肯随方国策元勋。
玉华斗帐近承欢，宝枕携来号六安。细雨和风自然暖，不知帘外有春寒。
青春桃李忆成均，两造高门剑水滨。闻说轩车能我顾，无端旧梦欲书绅。
衣屦萧条气久清，豪家门馆未尝行。朱甍碧瓦何从得，疑有阴兵夜助成。
剑池拾得丰城剑，凛凛寒光射斗牛。为报不平平底事，草庵蓬户也风流。
夜静月明溪水喧，先秋风物已萧然。藤萝作帐云为枕，冷挂𫄨衣石上眠。
七曲催船快上滩，好山留与漫郎看。经行雪瀑仙屏下，恍记斋堂夜帐寒。
供帐荣归一日同，故乡增重汉朝空。二疏事莫徵图画，西陌东阡看两翁。
闷见戈鋋匝四溟，恨无奇策救生灵。如何饮酒得长醉，直到太平时节醒。
夜榻常疑欲曙天，梅花纸帐亦堪怜。梦魂飞入瑶台上，谁送清歌落枕边。
梯悬半绠哨台高，胡汉邻家隔一壕。数日虏中无动静，吉囊东去战黄毛。
君王圣武自临戎，诸将欢呼战必躬。不是江头旗鼓出，退师安得却成功。
早将忠义立殊勋，鄂渚登临气压云。异日云台观画像，要须压尽汉将军。
曾随骁将远追奔，勇冠诸军继虎贲。圣主念功知有自，一时高下拜新恩。
将军忠勇贯家声，独擅长江十万兵。早誓中流夸击楫，料公犹小舫斋名。
香雾空濛落月低，六街官马散银蹄。芙蓉帐底梦初醒，卧听栗留花外啼。
青山四顾似环滁，千载荒城百战余。问路罢兵台下去，邑人能说蔺相如。
是滔滔者竟谁归，有酒盈卮不暇挥。待挽长江洗兵马，尽还草木旧晶晖。
明妃远嫁泣西风，玉箸双垂出汉宫。何事将军封万户，却令红粉为和戎。
难言非谓不容言，谓状其中体段难。须是养成天地塞，却将正直反而观。
赤壁江头白羽挥，鳜肥西塞酒同携。归期应在初弦月，家住康山西复西。
欧苏一代两文忠，赖是滁阳起醉翁。谁欲儋州杀坡老，靖康战血鼓腥风。
曾从老远说遗经，净影堂前几岁听。未必右军今有笔，莫将轻易换黄庭。
鹳鹅声合阵云霾，一夜蛮兵列藁街。何事汉王夸好武，却无馀力到珠崖。
庾郎三韭坐清贫，眼看将军肉十斤。会遣胸中有千亩，不妨人似沈休文。
夜观左史日谈兵，勋业仍兼著述名。石马无踪神爽在，满天霜月照佳城。
群仙曾此醉𨠵船，插向苍厓不记年。蕙帐夜寒闻鹤语，人民城郭自堪怜。
七八千里剑门路，十五六僧方外人。拟欲大家携手去，为伊公验不分明。
江南黑叶已称珍，玄墓杨梅敢与伦。塞外葡萄宜酿酒，燕中频果莫沾唇。
解绶谁能应虎符，身随大将战鄱湖。至今白发身犹壮，解说当年八阵图。
射蛇戏马老刘郎，不为乾坤减战场。三径寒华空怅望，闲居无酒对重阳。
战争久断海南天，一本闽花价十千。学得闽天分剪法，衣花食卉彀年年。
虏骑临城气益横，共言乘势犯神京。将军便可封秦塞，汉士能无请汉缨。
万翠千红各赋形，源源生意到春深。谁开锦帐藏妖艳，应是东皇有荡心。
江云空寂塞鸿哀，竹笠绳鞋归去来。七十二峰深雪里，炊烟何处辨楼台。
调高银字声还侧，物比柯亭韵校奇。寄与玉人天上去，桓将军见不教吹。
虏骑胡兵一战摧，万灵回首贺轩台。天教李令心如日，可要昭陵石马来。
当年平贼立殊勋，时不旌贤事忍闻。唐史无人修列传，漳江有庙祀将军。
衷甲葱河不记春，何须更比小郎身。只消狭剪征衫去，塞雪边风最瘦人。
高宴从军乐事多，白登城上夜如何。数声清啸迎风发，十万前驱尽倒戈。
汉家君臣欢宴终，高议云台论战功。天子临轩赐侯印，将军佩出明光宫。
星屏熊轼两从容，未始论功莫大功。南剑人人无剑气，宜春在在有春风。
金目横戈夜进傩，锦幪负毂晓鸣驼。灯前尽理朝天佩，林下谁缝钓雪蓑。
塞上秋雁白雪飞，溅溅生血洒毛衣。日斜却过轮台下，争看红妆猎骑归。
从军秣马十三年，白发营中听早蝉。故作老丞身不避，县名昭应管山泉。
六月提兵大海东，书生亦作万夫雄。匣中双剑无颜色，倒吸天河吐白虹。
笑领三军辟草莱，柳营移向白云堆。骅骝花外嘶春雨，知是巡行麦垄回。
小溪深树鹿呦呦，野鹤无声蕙帐幽。风月满亭供笑语，依然不减醉翁游。
几度看云眼欲穿，不应气数总关天。去年兵又今年旱，守也于民自寡缘。
文章心印老传家，闲弄湖霜拭剑花。时事令人添白发，只凭书味养灵芽。
壳斗犀函手斗兵，沙堤潮落可横行。稻根香软芦根美，未觉江山酒兴生。
大将军诰入酒市，贵公主镜落田家。不知有客琅玕所，独自吹笙醉碧霞。
曾向流沙取梵书，草龙珠帐满征途。轻句短策难将带，记得西风月上初。
乍喜传冰济郁蒸，少间战战复兢兢。却因细嚼凌阴后，犹忆春初履薄冰。
芙蓉结作切云冠，北斗光悬剑气寒。吹罢玉箫人不见，独携宝箓驾仙鸾。
光武初从血战回，故人长短尚论材。中霄若起唐虞兴，未必先生恋钓台。
绿胜章台杨柳街，青罗斗帐净无埃。五株何用诗频说，安得韩公到此来。
谁道剑池今已荒，有时光怪此何祥。平生自省惭多识，曷日乞灵亲炷香。
平生意气压曹瞒，却为夫人鬓作斑。堂上横刀何足问，五兵只在画屏间。
猬皮拖尽塞垣烟，每对柔情也自怜。多病赖君扶策在，不妨重理勒燕然。
一自江淮作战场，城池无处不金汤。辕门须识黄公略，莫与萧娘竞粉妆。
告别匆匆剑气雄，骊歌遥放海门东。不知仙尉家何处，香火情生虑转蓬。
姚生拥鼻无闽语，林子裁篇有父风。怪得延津饶紫气，赠余双剑有雌雄。
辽宋兵戈事已休，昔年曾此割神州。一衣带水残阳外，犹有人言是白沟。
晋楚忙忙起战尘，龚黄门外有高人。一畦云薤三株竹，席上先生未是贫。
邺王神武冠军中，夜半骑龙逐老翁。雷雨满空飞不去，至今留锁梵仙宫。
塞空春意总分明，桃李无言却混成。刚被幽禽知此意，风前拈出两三声。
战罢归来月再盈，悬知得失系心旌。应门稚子占蛛信，刺绣佳人听鹊声。
儿辈能军国未危，更令朱序助声威。秦人若也全师集，云母车盛晋鼎归。
潮去潮来怒未平，蕲王庙口客心惊。天风不断黄天荡，知是当年战鼓声。
山前抹出连云树，窗外拖来带月枝。数点塞鸿相伴好，一声羌笛不须吹。
千里长河一旦开，亡隋波浪九天来。锦帆未落干戈起，惆怅龙舟更不回。
发遣将军欲去时，略无情挠只贪棋。自从乞与羊昙后，赌墅功成更有谁。
直藐秦皇若釜鱼，图开匕首殿中徂。合从六国成何用，学士空悲剑术疏。
霸上孤军势莫支，鸿门一剑事尤危。射阳不与留侯旧，楚汉兴亡未可知。
一绦一褐髯如铁，神为秋水眼为月。欲从壶子觅三机，剑首终然吹一吷。
轻财重义真公子，长策沈机继武侯。龙节坐持兵十万，可怜三蜀尽无忧。
赠君剑川八卦鼎，一饼清泉终日然。净几明窗读周易，妙香时炷不论钱。
黄衫罩甲动成群，靺鞨分排兽面文。未向九关瞻圣表，即从三辅识官军。
衰草茫茫古塞平，昔人曾此筑长城。西风吹卷胡尘起，吹入中原损汉兵。
傍舍新营可数椽，一尊许我坐谈天。剑光入夜床头出，似有青藜烛汗编。
下临诸塞上摩空，百丈天桥一径通。可怪两人俱好事，夜深曾到白云中。
二十年前此战场，隔溪野燐尚凄凉。儿童生长他山久，却把家乡作客乡。
姿容瑰伟业通书，忍作乡邦章句儒。王佐有才匡帝德，讵缘兵法授虬须。
贾生晁错总佻轻，博陆营平亦好兵。地节三年谁作相，胡天汉地各春生。
芳草平原水满陂，夕阳牛背影差池。青童黄犊相呼处，记取前朝卖剑时。
中天悬月照龙旗，战士连营战马肥。犹带征闽功伐在，南蛮谁复抗天威。
击柱狂歌惨别颜，百年人事梦魂闲。李将军自嘉声在，不得封侯亦自闲。
赤水珠光犹在海，丰城剑气已冲天。世人畜眼那知宝，吏掾元来有隐仙。
万里山河几战征，阿爷机不见先明。春城鼓吹黄金甲，肯伴藩臣奉乃兄。
三边兵隙果谁开，尽道秋高战马来。宗祀告成无一事，小臣欣睹带花回。
朔风敢傍贵人严，约束天花莫入檐。药玉船宽初潋潋，销金帐暖政厌厌。
黄金角黍照盘明，秋月弓湾斗彩赢。应是君王方右武，内家仙子亦知兵。
虽遇严冬喜气和，开筵出妓骋婆娑。折腰翘袖为公寿，愿赞监军早戢戈。
远望青山两髻丫，水纹风细绉如纱。不知游冶谁家子，也捲黄芦学塞笳。
峨眉山色锦江春，剑壁空岚玉垒尘。别后登临有佳句，不妨忙却坐禅身。
空谷秋寒同子午，白月纷纷洗清露。遥想灯花结夜愁，郁金斗帐香如雾。
出镇雄藩势已危，拥兵乘衅袭京师。谁知一代生灵主，元是雕青郭雀儿。
外塞胡儿里党臣，勾连数众赴京城。团团阔阔孤平寨，不识皇家王气星。
侦骑飞来夜探胡，为言城下五单于。宛驹市得红罗去，拜舞军前唱把都。
青天澹澹月荒荒，两岸淮田尽战场。宫女不眠开眼坐，更听人唱哭襄阳。
清心玉映五铢衣，可是朱颜有愠羝。为道皋兰秋月下，流苏帐底见明妃。
白羽如霜出塞寒，胡烽不断接长安。城头一片西山月，多少征人马上看。
刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
筹边将略镇诸蕃，甲帐风清战马闲。宴尔画楼春似海，玉人扶醉倚阑干。
狱成冤雪晚云开，豸角威清塞雁回。飞将送迎遥避马，离亭不敢劝金杯。
横槊将军马足尘，判花学士笔头春。功名果属丹青手，造物如何戏得人。
汉家新拜霍嫖姚，司马今年相宋朝。旌旗一举三边静，雁塞平沙演射雕。
汹汹战场元不惧，恓恓贫巷亦无忧。千金浪费如泥土，今日何人识故侯。
天兵缭绕下勾陈，玉女经行指过津。近见蓬莱较清浅，多因车马簇成尘。
采索谩萦长命缕，紫芽安用引年菖。只将三纪休兵德，圣寿宜同泰华长。
棠梨雨歇过清明，折取江蓠荐岳茔。料得九原重抱恨，六陵弓剑在冬青。
伤禽我是笼中鹤，沈剑君为泉下龙。重纩犹存孤枕在，春衫无复旧裁缝。
疾风冲起马毛乾，万壑千峰锁塞垣。信是上都堪避暑，由来六月铁衣寒。
沙塘秋好发红莲，倚剑峰头尽日眠。下巷骑牛归上巷，水边沽酒过山边。
郡斋寥落夜无眠，纸帐青灯思悄然。不是今生惜今夕，却缘明日是明年。
舟发河西冰塞川，败林枯叶总萧然。德州杨柳青青在，南北端疑有二天。
泷西兵已过泷东，苦是阴城不易攻。兵法自来牵制好，偏师不解断南雄。
灵药成虚旧恨空，征衣无那楝花风。丝丝春雨垂帘下，又向天涯识塞鸿。
鬼气临参不肯降，时时兵甲问南邦。天开贵竹当雄楚，地拥西台接丽江。
三唤声中负不平，兴师百万欲干城。谁知菡萏峰前路，削木书名有伏兵。
三晋连年苦被兵，九重拊髀忆豪英。诏书更不从中御，万里长城一委卿。
自昔夷陵争战地，时平不复问干戈。三游洞里寻遗迹，至喜亭前足雅歌。
颠风立海雷轰柁，骇浪翻天雪压篷。夜半乖龙酣战退，一奁冰鉴本来空。
半陟高丘望帝乡，分明凤舞与龙翔。朝来隐听春雷起，却是操兵内教场。
直言请剑斩安昌，勿谓朱游只素狂。君看汉家文景业，张侯能以一言亡。
水军队队黄头郎，迎潮直上凌扶桑。已知海若先清道，万里沧波定不扬。
厚重何须少绛侯，世勋原自足安刘。淮阳宾客今犹在，小为将军决胜筹。
此番不比寻常败，饱食泥盆待一旬。临日带饥将出斗，依然还做上将军。
皋比几岁卧江城，绛帐谈经复此行。广文不厌青毡冷，京兆犹传白雪声。
塞外逢君见所亲，壁间长挂一壶春。莫嫌混迹尘埃里，相识全归世外人。
草舍隆中一幅巾，闭门三致汉将军。纷纷自献知何有，终遣斯人了鼎分。
六国商于恨最多，良弓休绾剑休磨。君王不剪如簧舌，再得张仪欲奈何。
谢公高志渺浮云，对弈从容静世纷。坐客偶然谈小草，无言徒愧郝参军。
霜风吹晓过潼关，万迭青青塞上山。淮海有人西望远，故园时许附书还。
回首扶桑铜柱标，芙蓉帐暖度春宵。清明寒食谁家哭，折戟沈沙铁未销。
说着琼台气塞胸，天教有子慰孤忠。春秋为喜一经在，兄弟谁知异姓同。
数里长冈似掌平，将军战骑昔曾经。至今原上青青草，犹带英雄汗血腥。
匹马曾防玉塞秋，岂知八十老渔舟。非无丈二殳堪请，只恐傍人笑白头。
雪尽冰澌涕亦晴，布衾纸帐复求成。卷书拟续前宵梦，一夜狂风撼户声。
不风流处也风流，匹马追风四百州。金镞离弦胸百战，铁鞭多力恨无雠。
睥睨飞来片月孤，扁舟何处问当垆。寒潭水冷双龙伏，犹有丰城剑气无。
跃马横戈老尚堪，时时游猎过龙潭。遥知此日非熊兆，不在周南在汉南。
曾从先皇战黑山，淋漓汗血尚斑斑。如今四海无征伐，嘶老春风十二闲。
金钗坠地鬓堆云，自别朝阳帝岂闻。遣妾一身安社稷，不知何处用将军。
谁将清角月中吹，格调分明出塞回。莫遣胡儿闻此曲，翻嫌汉将不穷追。
十年不见张公面，万里桥边住锦城。玉帐牙旗拥兵卫，清风常对雪山清。
二难千载牛山事，压尽当年虎帐功。始屈终伸天赫赫，皇家特地侈真封。
胡风冻合䴙鹈泉，牧马千群逐暖川。塞外征行无尽日，年年移帐雪中天。
冯亭献地豹言非，秦间廉颇又不疑。四十万兵降死后，浑输括母一先知。
君在南京我北京，江云塞树总关情。别来几度相思夜，孤馆青镫听雨声。
凌烟不著老风骚，剑沕深云铁未消。独欠张华眸子碧，寒芒千丈夜迢迢。
花落军持入涧香，寥寥净域绝思量。不知下界黄昏近，犹向西窗恋夕阳。
清江十里画船过，落日凉风水不波。花裤水军齐举棹，歌声唱作马前呵。
人生出处在知几，西塞山空鹭自飞。学取玄真归隐好，钓船闲理绿蓑衣。
战国谁能识道真，故将性善觉生民。七篇切切言仁义，功利场中有此人。
如云骠骑列辕门，烽火那堪动至尊。果使和戎为上策，琵琶一曲战功论。
一自萧关起战尘，河湟隔断异乡春。汉儿尽作胡儿语，却向城头骂汉人。
频辞板屋从君子，自是秦风爱德音。我有西戎征战志，小戎日夕为君吟。
剑津初筮著能名，大府今看佐属城。愧我赠行无好语，祇将戒惧与明诚。
力挽天河洗甲兵，争如谈笑净胡尘。山东名并山西重，历数从来有几人。
先生沈病意何如，蓬艾门前客转疏。不见领徒过绛帐，唯闻与婢削丹书。
谁教魃女舞金戈，白雪黄云奈尔何。医国医民须大手，却教容易度黄河。
白石当年曾有赋，清秋此日更停舆。回头火伴闲相语，琴剑何时返故居。
陆菁山下界南村，古壁嵯峨宜驻军。健儿伐鼓奋双臂，细雨廉纤天欲昏。
熊罴多力不如君，曾向沙场作虎贲。战败不愁无矢刃，奇松拔取扫千军。
寅人但溺栏中水，午子须分艮畔金。若教特进重张弩，过去将军必损心。
固陵城下两龙争，不见齐王来会兵。勒取河山新分地，项王之后到韩彭。
鄱阳湖水接天长，君去当秋菡萏芳。若使夜来占剑气，不知何处有干将。
玉阶授钺借前筹，上相提兵破贝州。骑火照山催召驲，紫宸殿上启金瓯。
蚕月何曾出后堂，干戈流落客他乡。罗衣著尽无人问，自把荆篮摘野桑。
短剑随鎗暮合围，寒风吹血著人飞。朝来边土看归骑，一片红冰冷铁衣。
不待皇恩下九天，将军兵已入卢川。奸人妄献招安策，留客丹崖万古传。
鱼皮新作羽林军，毳帐横开长白云。辽海多鱼持作饭，黄羊不用射千群。
有约春风看杏花，远携书剑客京华。故人若欲寻踪迹，仙巷东头第一家。
南山作雨北山云，野哭村歌处处闻。淮岱十年多盗贼，谁知一半是官军。
诗料无穷满目前，只须拈出见成篇。骑兵莫道随官俗，也解争奴曲涧船。
舣舟来访宝云寺，快上山头寻五松。捉月仙人呼不醒，一间老屋战西风。
口似悬河野鹤形，蒯缑短剑挟丹经。自知不是封侯骨，空负先生两眼青。
连云不断三危路，雄略犹残八阵图。巫峡剑门天地险，锦官白帝霸王都。
一望河平一慨然，战尘如雾水如天。要知别后思君处，长在孤城落日边。
碛净山高见极边，孤烽引上一条烟。蕃落多晴尘扰扰，天军猎到䴙鹈泉。
洛阳春色擅中州，檀晕鞓红总胜流。憔悴剑南人不管，问渠情味似侬不。
新向金阶奏罢兵，长安县里绕池行。喜欢得伴山僧宿，看雪吟诗直到明。
旅舍空时家又空，秦关燕塞路难通。吾儿莫道饥寒苦，君子原来亦固穷。
十载飘零尚客星，秋风歧路短长亭。龙堆旧斩楼兰剑，一借龙骧洗血腥。
大袖长拖出祖关，蛟龙战罢海涛闲。寄言白首参玄者，休把虚空侧点斑。
万死中原百战争，流芳遗臭各垂名。思量陈寿已饶舌，又费先生一管城。
尘劳千种祇纷纷，之子归来始一春。掉舌不知何处去，又还携剑出南闽。
风吹榆柳作寒声，直北龙沙一望平。云压旌旗飞暮雪，将军坐啸受降城。
河阳老将惯登坛，见说天山战垒残。六郡于今年少在，谁将尺组系呼韩。
兵风鹤尽华亭夜，彩笔鹦销汉水春。天道到来那可说，无名人杀有名人。
世路干戈满目愁，王孙犹自滞荆州。不知归款曹公后，诃赋何人更倚楼。
严城槌鼓暝阴催，剑栈归来第几回。喘汗老兵迎马报，燕王宫里海棠开。
帝业龙兴复古初，穹隆帐幄倚空虚。年年清暑大安阁，巡幸山川太史书。
江风吹棹送人寒，一剑横秋秖自看。应过淮阴吊韩信，月明曾照汉家坛。
百雉城头小队行，下闻闾里动欢声。防边不在多戎马，只有人心是甲兵。
雨声滴遍曲栏杆，灯灺香消梦未安。帐底金凫谁得似，无情偏暖有情寒。
民困饥寒为盗贼，却从乐处弄干戈。大都郡邑初轻视，不剪柔桑烦斧柯。
令子能书逼右军，新诗妙墨总超群。明朝又向江头别，遥望文星隔五云。
年年塞草欲秋时，左右红旗说战机。介胄粗官应有语，而今宰相好吟诗。
帐中蝶化真成梦，镜里鸾孤枉断肠。吹彻玉箫人不见，世间难觅返魂香。
飞黄开迹想当年，何啻军中渴剌泉。无补袅蹄空汉铸，有心流水谩牙弦。
新诗俊敌鲍参军，结字欧虞瞠后尘。我亦平生违俗嗜，与君交似醉阳春。
兵火寥寥百室存，空江自抱白家村。旧时杨器无人识，草没三郎古庙门。
吕氏强梁嗣子柔，我于天性岂恩雠。南军不袒左边袖，四老安刘是灭刘。
诗无彫刻未为癖，战胜纷华聊自肥。万里归期劳梦想，百年世事几从违。
午夜寒欺锦帐重，冻酣檐马不禁风。朝来积雪深三尺，喜兆今年百谷丰。
祠前箫鼓赛如云，茹泣争劖吊古文。一等英雄含恨死，几时论定曲将军。
长闻为政古诸侯，使佩刀人尽佩牛。谁谓今来正耕垦，却销农器作戈矛。
三千门客报晨鸡，八百家丁耀水犀。何处精兵逾代北，由来飞将出山西。
白杨夹道起秋声，要使征人恨不平。自笑一生成底事，元常笔秃却谈兵。
控弦十万汉蕃兵，行鼓分屯细柳营。白面元戎心似铁，不教羌骑近长城。
忆昔丁年力战文，旁吞强敌若无人。乡书果在诸生上，二子今谁蹑后尘。
龙剑雕弓祖佛威，霜锋雷电急难追。当初金镞胸前过，由未重玄多许为。
百战屠城岂是功，青郊野鬼泣寒空。至今寺外苍苔月，照入阑干午夜风。
潢池何事弄干戈，陈汉山中啸聚多。不是使君承庙略，居人曾奈麦秋何。
谁挽天河洗甲兵，金戈铁马旅人情。请缨岂是书生业，倚剑长吟祝太平。
娄关兵后市成墟，何似咸阳烽火馀。不见问奇门外客，啼鸦知是草玄居。
肃肃旌门气易秋，一声风雨起边愁。将军善制铙歌曲，一唱征夫泪不流。
海上楼船战血红，何能一旅补天工。尘沙满地风波恶，衰草残烟断晚鸿。
逝骓走鹿各消磨，剑外功臣剩几多。四皓两生元不听，故乡枉费大风歌。
黑光磨荡掩阳精，兵火成霞照夜明。谁信天台山脚下，如今无佛救苍生。
绿叶丹葩接短檐，西风如剪月纤纤。溪翁独住秋花里，斗帐新凉睡正甜。
发兵坑黥布竖子，踞洗骂隋何腐儒。谁道东都重名节，故人只唤作狂奴。
十万虚屯野次兵，不逢苻诏寿阳城。愁云惨淡雨来急，鸣鹤一声天未晴。
诞敷文德洽寰区，赳赳明明运庙谟。自是不争应善胜，何须更佩辟兵符。
碾玉为棋黑白明，临枰思策且须精。莫教败衄空如扫，却出枝辞辄罪兵。
八寸黄杨惠不轻，虎头光照簟文清。空心想此缘成梦，拔剑灯前一夜行。
一念无为付道耕，百邪还听敛心兵。本原能与天同体，三代功名始可成。
北风萧萧吹江关，白波几度流雪山。将军倚剑飞艎上，却似当年下濑还。
毕竟知人愧酂侯，数公仗剑自归刘。腹心牙爪皆资敌，一老如何佐沐猴。
太乙钩陈到月明，连营杀气夜中横。弯弓欲射旄头落，还从銮舆出塞行。
祖帐高歌易水滨，风波萍梗旧雷陈。明年定有归来日，共醉青湖玉带春。
六朝图画战争多，最是陈宫计数讹。若爱苍生似歌舞，隋皇自合耻干戈。
袖中双剑削芙蓉，到处秋云几万重。南去不须频出视，恐令白日下蛟龙。
百战沙场老此身，长楸宫草几回春。只今弃掷寒郊路，犹自悲鸣恋主人。
潦倒津途日复迷，枣林千树出深溪。三年厌说长安道，倚剑漳河首重低。
自著青蓑久离群，羞将龙剑远从军。雨苗已得邻人惜，烟草常令稚子耘。
结客谈兵幕府才，蹉跎宦迹转堪猜。独醒总为风尘忌，湖上兰桡醉几回。
联镳小憩定林庵，祗欠携壶太子岩。禅律兵机非二致，山僧笑我饱曾参。
晓厩惊呼我马瘖，塞翁一笑欲何如。西郊或有闲迎送，却向东家借蹇驴。
收拾从来古锦囊，今知老将敌难当。囊中尚有毛锥子，花底樽前作战场。
将军身殁有儿孤，虎子为名教读书。更向宫中教骑马，感君恩重合何如。
一曲流泉对草堂，何人与续帐前香。清诗自共秋风老，依旧钟声送夕阳。
急杵繁沾一郡秋，西风落月万家楼。不知塞下征人怨，但见闺中少妇愁。
坐到心清有妙香，蒲团纸帐任更长。闭门不受庭前月，分付梅花自主张。
指点燕支是汉山，壮心鸣剑扫胡还。君王自有怀柔策，却遣丸泥闭玉关。
山形夭矫苍精剑，日影曈昽紫磨丹。度尽世人人不识，午烟起处是邯郸。
春池日暖少风波，花里牵船水上歌。遥索剑南新样锦，东宫先钓得鱼多。
万里驱兵过海门，此生今日报君恩。回期直待烽烟静，不遣征衣有泪痕。
庞眉斗竖恶精神，万里腾空一踊身。背上匣中三尺剑，为天且示不平人。
白鹤仙人剑气雄，蜿蜒鳞甲动秋风。何年飞上精蓝壁，海藏神珠彻夜红。
晨起梳头忽自悲，镜中亲见数茎丝。从今休说龙泉剑，世上恩雠报已迟。
阃侯兵卒初辞去，刺史渔丁复遣来。传食如今非孟子，滩声愁听恶溪雷。
塞上烟尘一万重，霍家营阵自从容。健儿夜半偷胡马，留作秋来夺获功。
雨晴庭户生秋意，潮落溪桥见水痕。稻熟人家得相向，兵馀眼底两三村。
寇迫兵单路已穷，河冰偶合片言中。但令有道蒙天助，阻水犹图背水功。
闻说当时扫地王，威名朔漠阵堂堂。自称大将张旗鼓，首控骅骝出战场。
丝纶新下五云间，剑佩翩翩侍从班。屐踏衙斋惊齿折，铙歌吹送八公山。
辛苦遭逢廿载兵，双眸凝泪望神京。明朝又是清明节，麦饭谁供十五陵。
出塞书生瘦马骑，野云片片故相随。冻生耳鼻雪堪理，冷入肝肠酒强支。
汉帝英雄重武材，崇山险处凿门开。如今更有将军否，移取潼关向北来。
舞罢霓裳日色低，满身春倦眼迷离。锦丝步帐繁花里，闲弄珊瑚血色枝。
汉主推心御远夷，赵佗垂老拜恩时。岂知一介重来使，全胜戈船十万师。
天涯兵动惜分携，人去虔州路更西。试看山中红叶下，五溪秋热鹧鸪啼。
朝朝暮暮檄书闻，岁岁年年度陇云。莫道边城兵马怯，悬知只少霍将军。
猿臂将军战不休，当时部曲已封侯。夜深忽梦燕山月，犹幸君王晚更收。
出处平生岂有心，心忧时事力难任。饱看雁荡佳山水，却入江西剑戟林。
练杀声歌不练兵，霸图应自恃长城。水流花落将春去，三十六宫空月明。
西塞名山立翠屏，浓岚横入半江青。千寻铁锁无由问，石壁空存道者形。
昔年将帅百蛮收，坭剑光芒射斗牛。刚被行人收拾去，镆铘名铸几千秋。
手抱琵琶出玉关，边城从此战车闲。将军十万横磨剑，不及佳人一破颜。
智谋勇略已过人，况拥幽州突骑兵。拉朽摧枯功盖世，可令纵掠损威名。
风高太白剑横霜，一曲凉州道路长。不羡虎头堪万里，直教旃酪颂天王。
拔刀斫案气如虹，独倚周郎立隽功。一战果摧曹孟德，不妨高枕霸江东。
邂逅相逢萼岭边，对倾浮蚁共谈玄。拟将剑法亲传授，却为迷人未有缘。
万辔群飞走玉骢，数枝鸣镝响雕弓。高堂益壮三军气，四壁如吹大野风。
鹰扬塞外得非熊，万里金城一箭通。玉帐投壶随燕豆，坐看飞将缚骁戎。
旗彩斜飞一命轻，舟人却立万舟迎。不应当日将军事，犹到如今气未平。
剑气从教犯斗牛，百川横放海难收。九天直上无凝滞，更看银河一派流。
辟兵龙印篆神经，系臂香萦绣色轻。自有微凉生玉宇，池光静照午阴清。
不知出塞年多少，眼见儿童尽长成。却忆故山诸老宿，那能白发耐清平。
夏口云边有远期，杖藤行李只军持。六朝文物今无几，为看头陀寺里碑。
天宝繁华事已休，銮舆西幸剑门游。野棠零落春无主，啼得山禽也白头。
海鳅奋击溯江涛，敌主旋亡战阵消。采石金山两称捷，文儒恰似汉嫖姚。
读罢司徒一纸书，北军门外报銮舆。君王若问平时钓，不钓功名只钓鱼。
天门喜气晓氛氲，圣主临轩召冠军。欲令从此行霖雨，先赐巫山一片云。
故人数岁住梅溪，九曲峰头月脑西。长日羡君无事事，将军树下听乌啼。
双鬟小女玉娟娟，自卷毡帘出帐前。忽见一枝长十八，折来簪在帽檐边。
文帝銮舆劳北征，条侯此地整严兵。辕门不峻将军令，今日争知细柳营。
公孙弟子剑光芒，临颖家惟十二娘。玉貌锦衣君不见，杜陵禁得鬓毛苍。
残红著树春无几，怅望君家绿玉杯。美酒应容步兵醉，后堂先约戴崇开。
六籍燃除士不磨，骊山如此盗兵何。五陵珠玉归人世，却为诗书发冢多。
鹿走中原两虎争，荥阳围解事堪惊。当时拔剑论功者，矢口何人说纪生。
怪雨盲风塞冷湾，破头艇子出湖滩。平生无地酬忠信，独向风波险处看。
杀尽江南百万兵，腰间宝剑血犹腥。山僧不识英雄汉，只恁哓哓问姓名。
老翁忆子哭声哀，妇怨征夫去不回。前日山中新战死，昨宵梦里见归来。
须髯如戟老将军，未试平生剑有神。圣世清明疑不用，且将方术济时人。
快战马知霸术疏，乌江亭上独欷歔。万人三尺俱无用，可惜当年不读书。
栉雨梳风事若何，古来师克在人和。飞刍直接桑乾塞，转粟新成瓠子河。
全家历叶事金门，诏改黄山作赐园。任选禁兵随出猎，九重深邃有谁言。
菱盘不复藏秋水，蒲剑犹能战晚风。共陟孤高更忘适，纷纷霜叶下晴空。
莫近丘坟秽污田，亦嫌战地产人眠。坤来灵气形为福，便是求仙小洞天。
今日边城又见君，试弹流水𦶟梅魂。声和塞色金徽润，香散穹庐玉鼎温。
晓望燕云正雪天，闭门毡帐恣高眠。内家遗钞三千锭，添赐三宫日用钱。
安化跳梁即日平，中原群盗敢纵横。鸿都造乱谁堪使，除是君王自领兵。
汉江天外东流去，巴塞连山万里秋。节过重阳人病起，一枝残菊不胜愁。
提兵此日驻江千，西贼悬知胆已寒。守备为言骁将在，戎机莫作昔年看。
丈八蛇茅水上横，赋诗酾酒气难平。何知歌舞三吴地，化作烟尘百战兵。
拔去庭蒿庭始宽，向来茅塞本无端。谁道人心不如此，塞时容易拔时难。
貂衣风煖猎渔阳，马乳蒲桃醉战场。夜半胡笳自哀怨，浑河水黑月如霜。
乘时盗贼起风尘，战血苔痕几度春。古庙仅能存大树，荒山犹自少行人。
一更船泊郓州城，城外巡军夜柝鸣。如此月圆如此客，犹能把酒到天明。
萧条冬事堂堂去，拍塞韶光点点开。明月清风遮不断，暗香时入梦中来。
咬狗猪汉烂泥团，撮著参天剑刃寒。转入春风开笑眼，桃花红照碧琅玕。
乘兴拿舟过水南，问禅闲试野僧参。望中皆是栖真处，山有云峰剑有潭。
炙背檐前日似烘，煖醺醺后困蒙蒙。过门走马何官职，侧帽笼鞭战北风。
儿童父老尚弦歌，共感吴门惠泽多。今日文风俱扫地，尽抛礼乐事干戈。
英妙终军蚤弃𦈡，吴中佐郡日悬鱼。秋风祖道仙踪远，满路棠阴拂使车。
手锄荒梗艺瑶华，敢觊诸公借齿牙。通塞非人能计度，贞心祗自保修姱。
峨冠白首恋金鱼，甲胄红颜水竹居。墙上久悬平虏剑，床头新置种桃书。
虎头将军图画奇，成都待诏功名迟。春风草草拂衣去，投老相寻知几时。
招马红旗绣浪开，战鼙百面打春雷。南山万仞阴崖险，似箭红尘一溜来。
辕门铙吹拥雕戈，大夏西收笮马多。汉殿侍臣欢上寿，白狼槃木尽成歌。
惨淡龙颜向六军，马嵬山下血沾裙。当时何不弃天子，直抱瑶妃入白云。
霜寒塞月青山瘦，草实平坡黄鼠肥。欲问前朝开宴处，白头宫使往还稀。
寝甲边场泪暗流，忽看明月又逢秋。昔时双照深闺影，今夜孤悬绝塞愁。
鸿雁飞时塞草秋，风沙飒飒使人愁。因君为报江南信，苏武天山雪满头。
活俘万户虏无酋，拔寨宵奔黑祲收。不用偏师追出塞，杀胡林只在扬州。
弃舟穷走计全躯，力战凭城志扫除。身死不殊心死异，海全他日付谁书。
西风有梦过园篱，帐底佳人睡起迟。应是秋香空淡泊，晓妆亦得点胭脂。
圜殿仪天十六楹，向前黄道不教行。帐房左右悬弓角，尽是君王宿卫兵。
幸有平生古战场，不妨高卧到羲皇。一朝冀北空凡马，须信骅骝道路长。
极目澄澄水照空，白苹红蓼战西风。三千里外深深意，铁券谁将累祖翁。
清寒原是好名声，误拟羞惭效侈盈。勉强风流神不王，困穷无计酿戈兵。
塞北寒梅要笛催，更凭画鼓夺春回。江南气候闽尤暖，只用诗催也自开。
暂收宝髻与罗裙，结束吴儿两不分。夜夜台中陪御史，朝朝门外候将军。
战斗争雄国作墟，雠民恨不总为鱼。谁云未得降王长，先向长安为卜居。
湘南同宦淼重云，冀北逢君又送君。风动花封谈笑耳，缘知主簿是参军。
向夕旗幡四面收，天鹅吹罢上更楼。三军一夜阴传箭，萤火无光月不流。
和戎诏下破群疑，无复旄头彗紫微。屈己销兵宜有报，先看长乐版舆归。
韶石芙蓉几百峰，石如甲胄是军容。直须青简传千载，早有丹心彻九重。
天山一夜雪漫漫，虏去营空战血乾。十万征人回马首，天边烽火报平安。
竹窗琴剑寓经旬，洗墨池边迹已陈。惆怅玉楼吟望久，眼中那复觅斯人。
征蛮破虏汉功臣，提剑归来万里身。笑倚凌烟金柱看，形容憔悴老于真。
不向西山陪玉匣，思来北塞引雕弓。何年始遂从军愿，无定河边作鬼雄。
将军遗宅作招提，石钵铜瓶不染泥。几度逢僧谈往事，倚阑回首夕阳低。
非唯剑鹤独难留，触事皆闻被债收。赖是豪家念寒馁，却还渔岛与渔舟。
几年书剑笑从军，多少征鸿入塞云。惟有故园音信杳，别来时复念离群。
南郡生徒辞绛帐，东山妓乐拥油旌。钧天排比箫韶待，犹顾人间有别情。
天戮齐东老逆臣，弄兵鼠子尚窥人。乾坤整顿应须早，赋与中原浩荡春。
羌雏帐外笛声微，光极殿中唱合围。漳水不湔亡国恨，英魂相逐故官归。
披毛戴角学无生，剑树刀山取次行。不向五峰吞栗棘，争知日午打三更。
圆玉响中销日永，铿金徽外作风悲。万蚁战酣山雨至，饥肠雷动且吟诗。
承平日久不知兵，南北征师浪结营。独有鸳鸯明节制，堂堂中国振先声。
戈船破浪白泥扬，铁骑吹尘凤麓黄。借问军中谁秉钺，元戎知是郭汾阳。
葫芦有药剑通灵，南北东西物外身。相对不知谈底事，到头半语不传人。
峥嵘南揖展旗山，旗鼓相临缥缈间。雷动满城春不去，龙吟今日剑须还。
宝玺来归万国春，海隅花鸟亦欣欣。皇恩更向将军厚，乞与人间自在身。
划成天堑抱天关，铁马戈船日日闲。九叶神孙当北极，千年紫气满钟山。
客军过县没公凭，百姓惊移怕起争。犒物犒钱皆望外，秋毫无犯奔程行。
盐梅器业尚风尘，书剑曾游寂寞滨。秀句玲珑满天下，应搜佳丽入机神。
猎猎东风吹火旗，水军三万尽精肥。一春杀贼知多少，个个身穿溅血衣。
王臣听与石龟期，山水令灵尔有知。从此天教洗兵马，永跻铜柱奠南夷。
剑阁重关蜀北门，上皇归马若云屯。少帝长安开紫极，双悬日月照乾坤。
细柳将军来护塞，夜郎迁客正穷居。火炉恰恰帘垂地，足了三冬读我书。
名为淡紫遍身明，项如青靛齿紫红。头上三尖腰要阔，战得场中不敢逢。
门外青山是我山，手携筇杖只今还。岩花落尽莺啼懒，纸帐孤灯梦亦闲。
一味清贫好送年，堪嗟柴炭买无钱。生涯幸与干戈远，不管天明听雨眠。
秀溪充塞重堪嗟，谁与通流且种花。东里先生连古意，欲分馀润散儒家。
边腹从来不贮愁，归鸿目送颇悠悠。三吴何用忧狼顾，一战行看擒狗偷。
朦胧夜色暗浮云，咫尺氛埃怯战尘。深夜鸣榔到庭户，江湖知有钓鱼人。
日日南风送客舟，舒州才过又池州。九华云捲芙蓉帐，挂在青天白玉钩。
宝剑黄金赠远人，雄风万里动车尘。却怜一雨添离恨，愁杀长亭酒数巡。
吴阊钟动月初弦，骚屑悲风搅夜眠。不为斗间新剑气，何因得唤孝廉船。
已销金甲事春浓，无复全齐火战功。惟有牧儿相伴在，一山桃树半溪风。
臂上彫弓百战勋，居延城外又移军。不知万里沙场苦，犹自笙歌彻晓闻。
越裳济海喜天晴，五叶戈船不度兵。尧舜远方皆乐国，汉唐诸将本书生。
中渡桥边十里堤，寒蝉落尽柳条衰。年年塞下春风晚，谁见轻黄弄色时。
紫金山前数尺雪，三十六洲明似月。夜来冲突人不知，但见官军刀带血。
深闺睡起读兵书，窈窕丰姿若个谁。千古周南风化本，晚凉何不诵关雎。
席庐清昼列千袍，射策词场百战劳。明日京华春榜揭，蓬莱天近五云高。
三十年前走乱军，中都城下望龙文。如何尺土兴王地，今日肝肠独见君。
风尘已老塞门臣，欲向君王乞此身。一夜零霜侵短鬓，明朝不是镜中人。
累累青子缀枝丫，一味含酸软齿牙。不独曹军资止渴，也曾调鼎佐商家。
雨绿霜红郭外田，山浓水澹欲寒天。参军抱病陪清赏，一檄呼归亦可怜。
南越归人梦海楼，广陵新月海亭秋。宝刀留赠长相忆，当取戈船万户侯。
辛勤几出黄花戍，迢遰初随细柳营。塞晚每愁残月苦，边愁更逐断蓬惊。
塞垣饱历雪霜寒，直上无枝只屈盘。边人自识将军树，我来权唤大夫官。
衔枚夜度五千兵，密领军符号令明。狭巷短兵相接处，杀人如草不闻声。
老军樵采供衣食，官府饥寒痛逼之。贼满四郊无处采，忍闻半日尽逃移。
烟雨霏霏溪上村，白沙翠竹对柴门。江湖战斗波成血，耕凿樵渔如不闻。
帝王而下几兴亡，销尽繁华作战场。惟有东家诗礼在，子孙万古读书堂。
篱边细路竹间庵，一段风流擅剑南。吾国以香为佛事，客来试向鼻端参。
蕃面将军著鼠裘，酣歌冲雪在边州。猎过黑山犹走马，寒雕射落不回头。
高山森似剑铓立，流水平如罗带舒。人在水光山色里，笑渠潘阆倒骑驴。
红锦帐子薄于纱，四壁清风泛彩霞。昨夜月明春梦熟，误吹长笛入桃花。
万骑连云发蜀都，宿州一掷似摴蒲。幕僚摺得流星檄，牙帐朝酣睡未苏。
江边孤垒古濡须，憔悴斯民百战馀。赖有丰年慰羁客，软炊云子荐鲈鱼。
水国蒹葭夜有霜，月寒山色共苍苍。谁言千里自今夕，离梦杳如关塞长。
玉人携酒对花枝，怅息红芳已半稀。楚帐歌中别虞氏，马嵬坡里顾杨妃。
千官鹄立拥如云，羽骑骖驔部领军。神武自今惊朔漠，建旄谁不颂吾君。
湖南茶寇甫能平，湖北徭人复弄兵。政是耕桑好时节，尔曹何苦自捐生。
胸中戈甲一敌国，笔下篇章万户侯。龙门隐吏绝人处，百事随缘莫莫休。
军人打鼓泊官船，黑雾濛濛水下滩。隔岸相呼不相见，竹笼牵火上桅竿。
风沙夜击武刚军，雪压弓刀几尺馀。晓上阗颜山上望，不知何路逐单于。
小猎长思雁代西，双穿紫兔在花泥。月斜不返胭脂马，共枕琵琶毳帐低。
赵括谈兵世鲜伦，长平一败血成津。谁知蹙项安刘者，却是当时重厚人。
当时战血有馀腥，白土经年草不青。留得遗民几家在，夕阳村里掘芜菁。
平峦高捧百夫城，四野花开战垒平。饭罢独行观戍卒，枕戈闲调凯歌声。
送茶将军扣门急，惊觉秋深梦一窗。半夜竹炉翻蟹眼，只疑风雨下湘江。
鼓舞先声自管城，细听鏖战了无声。看来亦异常蛇势，扫退词场万马兵。
一道沧江隔战尘，白苹风起浪鳞鳞。新亭满眼神州泪，未识中流击楫人。
千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。
珊瑚提榼紫金杯，毡帐藏春暖不开。马上娇娃花满笠，随军出看打毬回。
一夜霜风动地寒，塞垣火未报平安。嫦娥亦带伤心色，为照征人尚抱鞍。
家依楚塞穷秋别，身逐孤舟万里行。一曲巴歌半江月，便应消得二毛生。
铁马长驱栈路高，捷旗飞渡大江涛。汉南烟柳蓬婆雪，犹识团花旧战袍。
二八佳人体似酥，腰间仗剑斩凡夫。虽然不见人头落，暗里教君骨髓枯。
半阖朱门见绿苔，幽花仍傍小山开。剑南七月暑未退，明日更携棋簟来。
茅屋荒寒篝影昏，口心相应共花论。山桥野渡香凌乱，君在江南我剑门。
鹤唳风声淝水捷，马腾士饱蔡州平。笑谈定取中兴策，莫道司存只饷兵。
芥舟只合在坳堂，纸帐心期老孟光。不道山人今忽去，晓𤠔啼处月茫茫。
广武荥阳战未休，故将局面变鸿沟。凭谁说与重瞳子，未是夭亡肯信不。
天命须知岂偶然，乱臣徒欲用兵权。圣谟庙略还应别，浑不消他七宝鞭。
老大登高陪少壮，芒鞋荒径步行迟。酒阑人醉风吹倒，好似参军落帽时。
中军高韵拂云霓，世路能将宠辱齐。君去可无离合恨，不应流涕怅睽携。
瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。
恰则晴明天又阴，霜风如剑二毛侵。淮城夜雪深多少，不见擒吴奏捷音。
叶叶棠梨战野风，满枝哀意为秋红。无人解赏如丹意，抛在荒城斜照中。
金马门前回剑佩，铁牛城下拥旌旗。他时万一为交代，留取甘棠三两枝。
为人心切屡忘家，力量方知有等差。莫信空山葬冠剑，且吟古屋画龙蛇。
渴饮金波数百钟，醉时仗剑指虚空。脚根戏蹑交乾斗，长啸一声天地红。
丹籍生涯无列鼎，白头忠信可专城。自非车骑将军势，愧使王尼常作兵。
陛兵偏近羽林营，夜静仍传禁号声。应笑执金双阙下，近南犹隔两重城。
书剑同游二十年，柳丝长绾万条烟。天涯落魄愁分手，君向西江我在燕。
葱关雪净月萧萧，大将功成玉帐高。天马不愁西极远，上林新种紫蒲萄。
怡怡夜语自天和，棋罢令人感慨多。同室不须分楚越，萧墙何事动干戈。
开济由来变盛衰，五车才得号镃基。留侯功业何容易，一卷兵书作帝师。
万顷澄波浸太清，先皇开凿拟昆明。锦帆不羡扬州路，橹橹谁夸下濑兵。
季唐兵柄由中尉，先汉铜山赐弄臣。不是银台批敕手，北司将谓国无人。
塞门秋冷朔风初，几阵征鸿过碧虚。多少辽西下归客，临风祗有数行书。
借得松风一觉眠，旋烧枯叶煮山泉。人间蚁蛭王侯梦，不到梅花纸帐边。
右军宅化空王寺，秘监家为羽士宫。惟有先生旧池馆，春风归在杏坛中。
家在香城溪水边，冠霞飞阁切云烟。从军乐事犹吾土，底用销忧赋仲宣。
兵家八阵叠钩连，号令初传识将权。欲斩鲸鲵消海怪，先分龙鸟试江船。
武安南伐勒秦兵，疏凿功将夏禹并。谁谓长渠千载后，水流犹入故宜城。
朝回缓步午门西，烟柳和风满御堤。塞北阵寒飞鸟绝，莺声只恋上林啼。
红旗白羽尚纷纷，渭北洮河十万军。历览山川穷胜负，朝廷肯弃奉春君。
脱帻长嗟恨未平，疆场何日得休兵。六州春燕巢林木，此际应思万里城。
夷陵城阙倚朝云，战败秦师纵火焚。何事三千珠履客，不能西禦武安君。
东南吴蜀大江横，西北关河几战争。智者不愚愚者智，到头分合世难平。
秦关昨寄一书归，百战郎从刘武威。见说平安收涕泪，梧桐树下捣征衣。
一裘谁为制玄黄，无可奈何秋夜长。我自忍穷方未暇，不知蛮触战争忙。
琴剑相随汗漫游，萍踪梗迹遍中州。六韬三略知何用，空笑平生学武侯。
梅花香冷返冰魂，往事茫茫迹未论。宝剑已随龙化去，谁怜水上刻舟痕。
斗鸡击剑邺王台，万古英雄死不埋。子去悲歌宜有和，露萤白首亦常材。
宦学差池已倦游，一犁真欲老西畴。天公为作丰年信，更喜将军入蔡州。
乐圣衔杯李适之，十年春梦疾如飞。苍头零落郎君小，祖帐无知上客归。
两个渔舟烟水中，见我相违如燕鸿。生怕军来觅鱼蟹，不知船里载诗翁。
沧波极目江乡恨，衰草连天塞路愁。三十年间行万里，不论南北怯登楼。
沙场腊送亡胡月，泽国春生贺汉年。说与胡儿莫轻出，黄冈直下有戈船。
五丁凿剑古今传，屹立崇墉蔽两川。满目风寒无处避，祇今由径竞摩肩。
四方祸结与兵连，海内空虚在末年。谩筑此台高百尺，不知何处有神仙。
兵机将略总如神，儒术仍参席上珍。补得国风成百咏，不妨幕府有诗人。
石霜旧夺裴休笏，坐具只今君自留。留放书房还会否，受降曾不费戈矛。
和风淑气夹钟初，寿域重开际八区。不战自令边徼服，喜看风动媲唐虞。
海宇升平卖剑时，漫劳筋力事东灾。林阴沙际多春草，不羡文身太庙牺。
右军殁后欲何依，只合随鸡逐鸭飞。未必牺牲及吾辈，大都我瘦胜君肥。
楼船载甲晓闻钲，知是何营将校行。百五十年兴废事，韩家军马战临平。
八行黥墨笑金晖，今亦提兵上海涯。一介问安虽老略，感恩犹胜李申之。
吴兴青石今无闻，歙郡刷丝端可焚。儒生谁是喜书者，安得一逢王右军。
此是昔年征战处，曾经永日绝人行。千家寂寂对流水，唯有汀洲春草生。
绕城无数菜花黄，隔岸蒹葭接大荒。不分塞鸿偏得意，年年春老未还乡。
两岸青山插剑铓，一湾碧水引流长。荡桨却过深蔚处，栖禽飞起一双双。
南阳东去信阳城，中土风烟分外清。湖洛要枢须此地，满州牛马尽农兵。
三月未春冰塞川，冬月苦寒雪暗天。紫髯将军晓射虎，吓杀胡儿箭似椽。
通塞升沈亦偶然，山林高卧更称贤。似闻小筑西湖上，择胜浑输一著先。
西来三十六将军，业业孤城势欲焚。细柳不逢豪杰主，当时已验口从文。
璜溪亦有钓鱼人，一笑鹰扬扫战尘。不会先生辞汉祖，投竿深坐此江滨。
春来玉帐闲无事，自料穿松压酒糟。即恐金樽未相称，山房乞取伴离骚。
延和高阁上干云，小语犹疑太乙闻。烧尽降真无一事，开门迎得毕将军。
邺城斜日带清漳，铜雀台高穗帐荒。七十二陵终寂莫，不知谁是发丘郎。
维摩青石讲初休，缘访亲宗到普州。我有军持凭弟子，岳阳溪里汲寒流。
重关月色早凉分，夜夜砧声逐塞云。泪尽天南与天北，胡笳同是月中闻。
临路深怀放废惭，梦中犹自忆江南。莫言塞北春风少，还胜炎荒入瘴岚。
塞云吹尽出榆关，不断冰天指掌间。应是尔曹高兴发，忽惊飞雪捲燕山。
水军万户嗟何益，何者为军何者船。料想此时为此策，权都归已利都专。
当年戈甲过垂虹，闻说楼船照水红。贼去烟波已如镜，却还风月与渔翁。
战胜归来岩穴间，空花落尽闭禅关。大千世势冥心处，恍惚当时坐雪山。
匹夫爱国献昌城，力说刘扬十万兵。颠沛单车良得助，邯郸假意不难平。
淮海无波塞不尘，题诗因得吊遗民。山河信美今戎索，耆老虽存亦外臣。
纷纷三国战争馀，弦诵之声久已无。乔氏女儿真可怪，不知终日读何书。
寒城睥睨插山隅，秋半霜风塞草枯。月转谯楼天未晓，角声吹彻小单于。
中郎万里寄军储，海饷登莱似国初。若道全辽堪郡县，只消家令几行书。
岪郁云边铁是城，九丝摧破洞巢平。凤头山接鸡冠岭，建武新屯十万兵。
难别金城太守贤，愁心如雪满秋天。英雄自古为厮养，不必投人宝剑篇。
将军下马气如虹，书生折腰曲如弓。好山无限归未得，白云惭愧渡溪风。
纷纷剑客走淮𣸣，破虏红袍海内闻。行到巴河打叉处，居人犹识旧将军。
豹略熊韬冠世姿，双龙腰下剑雄雌。封侯莫讶儒生薄，谈笑曾纡十万师。
自昔常难四者并，一杯相属意非轻。祇今欲破愁城去，赖子时来举酒兵。
彼此衰荣并一空，夜来急雨战惊风。午窗忽启初晴日，宇宙无端过眼中。
秦筑长城城已摧，汉武北上单于台。古来征战虏不尽，今日还复天兵来。
百战归来一病身，可看时事更愁人。道人莫问行藏计，已买桃花洞里春。
崎岖百战割山河，天命其如已去何。万古不消忠义气，至今凛凛压岷峨。
湖塘隔岸碧相鲜，田舍寒炊晚顿烟。塞路官军好身手，路中相唤卖鱼船。
乾坤四塞五行淫，利欲颠狂蛊入心。黄帝不生岐伯死，祇今谁下顶门针。
半夜烟飞杀气横，水军攻破九江城。天子垂衣正南面，殊方逆贼敢称兵。
万甲楼船仗水犀，一军莺燕散前溪。难闻拥髻消魂语，战垒苍茫落日低。
裴公入相便论兵，跃马淮西一战平。黄合不须金印好，却来山下作书生。
雁门秋高多烈风，烟沙极目见云中。怜君弓马年来惯，不数翩翩塞上雄。
三雄战争海水赤，欲揽英豪扶紫极。南阳唤起卧龙人，至今草木生颜色。
此马真从西域来，圉人高鼻复于思。将军新受征南钺，藉尔追风百战才。
红桥东接义安城，俯盼洪流一战兢。何事鳄鱼驱已久，恶溪犹有恶之名。
铜脊棱棱瘦有神，身从百战老艰辛。风沙失路怜归后，欲问夷吾不见人。
力尽谋穷内变生，无须血刃下坚城。等闲一曲黄河水，谁信强于十万兵。
沙场如雪月黄昏，舞剑高歌对酒樽。醉向健儿夸独异，赤身无一箭刀痕。
长袖蛮靴曳翠裳，依歌赴节俨成行。军中自有缠头锦，不学梁家堕马妆。
向夕鸣鞘下建章，平明飞鞚出长杨。冠军常侍俱承宠，白马金鞍从武皇。
匣里龙泉北斗文，携来燕赵客如云。自言此剑千金买，不是穷交不借君。
汉楚英雄逝水东，萧萧荒垒几秋风。金戈铁马酣争地，付与寻常负耒翁。
东村丧牛不满百，西村丧牛百有馀。牛尽田荒民困苦，争趋刀剑去犁锄。
洒洒香花供石泉，青藜炊出杖头烟。上坛传令雷司听，星落银河剑倚天。
瘴雨蛮烟道路赊，囊书匣剑是生涯。海山佳处能相忆，好寄新诗雁字斜。
江上迟留臈破春，好诗时见贾参军。年来鉴远多新句，难附江风与海云。
关门迢递通何处，野寺依稀记昔年。未拟炉峰看瀑布，直疑剑阁上青天。
立玉干云百尺高，晚年何事困铅刀。看君眉宇真龙种，犹解横身战雪涛。
轻装白袷日提兵，万死宁能顾一生。童子皆知任别驾，岿然海上作金城。
韩生去世冠军废，独望楚强心亦劳。谩向鸿门撞玉斗，岂知鹿死在金刀。
舞剑台前倾玉壶，梧桐花飘雪片粗。且须沈醉休言别，别后相思万里途。
临岐莫厌酒杯深，此去何年更盍簪。秋塞比来多便雁，殷勤时慰故人心。
胡马秋肥塞草黄，弯弧直拟犯渔阳。归鞭却避弓闾水，知是嫖姚旧战场。
长安击筑几高歌，朔雁吴云奈尔何。东阁秖今虚席待，莫将书剑滞烟萝。
万山不隔中秋月，一雁能传寄远书。深密伽陀枯战笔，真诚相见问何如。
巫山云暗失归樵，剑阁春深雪未消。泪堕中原天万里，蹇驴独过浣花桥。
塞北江南万里长，各天兄弟正相望。谁将匹练吴门色，哭作燕山五月霜。
茸毡帐下玉杯宽，香里吹笙醉里看。风雪过门无入处，却投穷巷觅袁安。
江翻海涌势难平，鳌掷鹏鶱自不停。端为君王洗兵马，参旗井钺万雷霆。
杏坛铿尔瑟声稀，剑佩三千羽盖飞。独对春风吟咏处，从今愿学舞雩归。
疏眉短发开生面，此是嵇公彼是刘。竹外斜阳高几许，让他塞马饮春流。
频年岁稔少干戈，到处人能贩五河。只道鹾舟偏辐辏，玉杯泾段近年多。
朝日欲出已复西，人间兴废那可知。昆山陵谷久已变，水旁唯有将军碑。
将军墓域在杭州，如此家园入梦游。谁惜再传无嗣续，至今匙钥属官收。
回驰声势出昆仑，拒尽人闲要路津。快著灵涛天上去，就倾银汉洗兵尘。
苦吟添满镜中丝，课效全输博塞嬉。改就新诗哦百过，浪言儿辈不须知。
圣贤君相继虞唐，问罪戎夷复故疆。不得一军提将印，漫来淤地阅堤防。
剑阁清调犯属车，网骡驮得荔支无。俗嫌尽史才情少，不作承平舞马图。
弯头又益湖南贼，近郭时时虏掠人。足食足兵无早计，明年此际恐无人。
都门慷慨别同驩，剑气冲霄马上看。一自荆卿歌变徵，萧萧易水至今寒。
闲驻春旟玩碧浔，波光杳杳树阴阴。便将塞下风沙意，回作江南烟水心。
行过长平惨旧名，路人犹指昔年坑。不知当日将军死，地下曾无见赵兵。
山河四塞限中原，篱落而今不复存。豺虎昼行何日息，但馀征戍满荒村。
满室天香仙子家，一琴一剑一杯茶。羽衣常带烟霞色，不惹人间桃李花。
黄河青海入狼烟，汉将胡兵杀气连。安得即时寻魏绛，务农休甲报皇天。
学剑攻书两不成，年来踪迹愈如萍。而今㶏水无鱼钓，收拾纶竿海上行。
陇右英豪真有种，将军才气更无双。功高不得封侯赏，祇为当时杀已降。
一屋堆鞋笑领军，人间沧海几扬尘。卷舒不与心为累，琪树瑶林别有春。
翩翩书记去从军，彩笔凭将扫阵云。东指蓝关风旆捲，功名好慰望诸君。
两月重倾畏垒心，韩江分手更披襟。延津龙剑何时合，千里鱼书可数临。
午夜香销斗帐寒，雪花光满玉楼端。虬池漏水知多少，别殿笙歌久未阑。
北地风高卷塞云，惊沙吹起雁成群。客边偶写龙孙谱，忘却江南有此君。
当日龙船校五兵，旋开池沼学昆明。迩来封禅和平久，旧地分教百姓耕。
剑倚峨眉霜鬓寒，孤臣五夜独攀鞍。岘山剩有江湖泪，别过羊公仔细看。
睡觉寒炉酒半消，客情乡梦两遥遥。无人为我磨心剑，割断愁肠一寸苗。
争帝图王势已倾，八千兵散楚歌声。乌江不是无船渡，耻向东吴再起兵。
八阵图成已绝伦，出师二表更忠勤。可怜五丈星宵殒，后主含酸入魏军。
天下军储尽海头，材官郡国遍防秋。若道成功无造伪，岂应屠贾坐封侯。
书生投笔未封侯，拔剑聊为万里游。燕颔果能飞食肉，要令豹尾出兜鍪。
何须坐客总能文，呼酒相逢日暮云。醉倒尽如狂道士，夜归谁问故将军。
春到边城不射雕，营中高卧霍票姚。偏裨夜博千金注，已识军前但用枭。
叠帐重裘更怯风，绝怜寒食到匆匆。一春不见花开落，但说栽花费几工。
务农春诏将臣宣，欲翳禾麻变有年。圣意且耕仍且战，稍令诸道作屯田。
诗酒能消一半春，紫微才调复知兵。黄河九曲今归汉，独上高楼故国情。
天皇自纳简书回，神武将军可汗才。仙仗不烦陈辇路，笼街喝道数声来。
淮汉沄沄战血腥，蜀山鬼哭不堪听。如何一线江西路，独现奎星并福星。
笔精墨妙王右军，澄怀卧游宗少文。王侯笔力能扛鼎，五百年来有此君。
大姓输钱欲赡军，州符县帖闹如云。于今却羡钟山老，用尽经纶得二分。
雄光宝剑倚崆峒，先斩鲸鲵渤海东。正喜分茅嘉异数，应知亩猎旧非熊。
矫矫双凫塞陇分，武夷残雪半春云。玉洞只愁仙隐去，洛阳花下不逢君。
堂下青衿日就文，帐中丝竹遏行云。岂应鲁壁遗经日，雅奏洋洋满耳闻。
石阑浸碧剑池空，池外秋声万壑风。人倚僧窗看风雨，亭亭塔影有无中。
涉旬风浪战扶胥，咫尺烟波信息疏。见说北船今日到，故人应有寄来书。
櫜弓听乐心肝尽，拔剑论功目眦豪。鸣鸟不闻千仞远，抟风鹰隼顿能高。
风流看尽当时事，夜夜擎灯绣帐前。野草荒田自他日，断无外传与伶玄。
滕王蛱蝶双穿花，东丹胡马喷胡沙。祁连将军一笔雁，生不并世俱名家。
书剑三年入病乡，功名心碎万人场。月来风静黄昏后，零落梅花十指香。
一万边兵不立功，却令娄敬自和戎。犬羊不伏称臣妾，甘拜君王作妇翁。
水军万户新开府，气势凭陵蔼若云。又欲遣人求二使，仓皇一夜竟无军。
风高塞虏入龙堆，白羽雕弓象月开。一片黄云秋碛里，遥看精骑射雕来。
化成丹碧出鳌头，独占闽川最上游。两剑合来灵一境，双流分处带三州。
蓬蒿塞径掩柴关，紫燕离巢更不还。大厦连云成就日，重游帘幕有何颜。
书剑飘然席未温，火云扑地暑烟昏。山黄水浊湖南路，竹月荷风忆范村。
玉立亭亭孰与偕，空群逸足藐天涯。当场一任玄黄战，騋牝三千独尔佳。
云锦成群大宛来，天闲十二尽龙媒。将军曾得君王赐，百战沙场斩虏回。
壮士登埤呼昊苍，阵云深黑飞沙黄。危城血战留奇烈，万古睢阳可并香。
颜乐箪瓢孔饭蔬，先生休叹食无鱼。小兵知我须招客，市上今晨报有猪。
百尺华楼玉帐开，坐看飞舸蹴天回。老蛟起舞天吴拜，江上长风万里来。
千金散尽未知愁，骏马名姬结队游。买得宝刀夸示客，明年沙塞取封侯。
广武城边古战场，汉高曾此割封疆。若无纪信乘黄屋，纵有萧韩事叵量。
白首苍生意未忘，起扶衰老为残伤。也知战伐非吾事，不杀军中叩马郎。
少壮从军事战征，东南十载废春耕。老翁远作诸孙计，闲种松苗待太平。
淮西既是平安地，鸦路今无羽檄飞。闻道唐州最清静，战场耕尽野花稀。
一拐随身四海闻，剑锋久暗七星文。等闲磨砺光芒出，划断青天万里云。
诗新得意恣狂疏，挥手终朝力有馀。今到诗家浑手战，欲题名字倩人书。
仓卒陈桥事变时，都知不与恐难辞。黄袍不是寻常物，谁信军中偶得之。
翠帐香消捲碧纱，风捎残雨湿栏牙。蜻蜓亦被凉勾引，清晓低飞入水花。
晋武深鉴前代失，诸王竞握兵马雄。何须更待东门啸，始叹铜驼荆棘中。
瞿聃杨墨宁非学，治狱行兵亦有师。惟是儒生知择术，百年穷达守书诗。
几回长路拥行骖，向夕孤蓬古剑浑。玉醴调来亲捧进，相怜还劝慎烟岚。
小队出郊聊习战，朔风吹雪似催诗。皇天有意诛骄虏，正类元戎破蔡时。
单于内属已销兵，瀚海天山夜不惊。玉节尽驱龙种至，大宛何必堕重城。
幕府临戎气拔旌，欃枪入夜照连营。佩刀直抵沙中去，誓斩鲸鲵一洗兵。
青鸟东来海路长，犹传烽火满辽阳。斑衣不是将军事，要取胡头作羽觞。
剑岭排峰鸟过迟，蜀贪秦诈事堪悲。若为社稷思长计，肯把干将自倒持。
鄱阳战罢录功臣，赳赳中山第一人。不识汉家同用武，云台颠倒序元勋。
互萝深处一缄驰，惠我崔公剑阁词。读罢倚楼长注目，绿阴青子映朝晞。
绿水云摇帐殿开，龙艘日照锦帆来。千盘玉膳分船进，百骑银珰奏御回。
骥子摛词苦未工，粉袍勍敌气如虹。欲收一战追诸父，政恐神锥未易同。
瘦马城西步夕曛，祠堂翼翼护英氛。下马入门忙拜礼，行人说是卞将军。
道造精微更有文，绛侯应愧不如君。试将武事论诗笔，句法严于细柳军。
洞君一榻为谁悬，云帐苔茵不外传。我醉欲眠非有地，也应重应寝虚缘。
葡萄美酒夜光杯，欲饮琵琶马上催。醉卧沙场君莫笑，古来征战几人回。
河北将军尽入朝，九重春色醉仙桃。沿边千里浑无事，云捲长天圣日高。
雪嵓道者僧中杰，踏雪曾参雪窦禅。归到雪岩心似水，梅花纸帐日高眠。
汉使却回凭寄语，汉家三十六将军。劝君莫话封侯事，触拨伤心不愿闻。
飞蛾扑扑误占灯，火色何人要上腾。我已澹然忘世味，蒲团纸帐只依僧。
毡帐前头系五花，胡姬团坐奏琵琶。将军起舞向东笑，边月于今照汉家。
愁见干戈起四溟，恨无才术济生灵。不如痛饮中山酒，直到太平方始醒。
口伐归来战马闲，诗书只守一编残。治安策里多流涕，莫作兴亡异代看。
济物能回造化心，驱山偃海立功深。安南真得安南界，从此蛮兵不敢侵。
新开蒿里战场边，白草萋萋恨骨缠。烈士要离那有冢，伯鸾思葬素馨田。
重到沙阳十二春，新罹兵火为伤神。欲论旧事无知者，只有青山是故人。
屯云塞望蔚青林，刻雪停空立皓禽。南渡长淮才一水，令人便起五湖心。
洗尽妖氛喜乍晴，风生万马四蹄轻。天时人事俱相契，敢有纤儿更弄兵。
汤侯猿臂猛虎须，少小曾窥玄女符。明主亲颁手中剑，直交跨海斩天吴。
谢家择婿得逸少，温峤先酬玉镜台。罗帐合欢犹有待，可怜孤凤意徘徊。
青天如水月如空，月色天容一皎中。若遣桂华生塞了，姮娥无殿兔无宫。
提兵又过飞来寺，报国深惭似去年。但得文华人物在，人间何地不神仙。
都护春游锦缆开，紫骝闲在夕阳台。升平不作军中乐，载得琵琶水上来。
欲避兵尘不厌深，远携琴剑到梅林。绿樽紫蟹聊消日，喜有床头未尽金。
两年书剑客江淮，空见黄花满地开。幽趣不惭陶令令，东篱当有白衣来。
李广才名汉世稀，孝文犹自未深知。辍餐长叹无颇牧，翻惜将军不遇时。
笔床茶灶钓鱼竿，潋潋平湖淡淡山。浪说枕戈心万里，此身常在水云间。
欲与天仙论等差，短长何止但词华。谁人解屈将军手，为脱乌皮六缝靴。
一曲狂歌酒百分，蛾眉画出月争新。将军醉罢无馀事，乱把花枝折赠人。
将军阵马载楼船，夜渡潜移泊水边。迅扫何时传露布，杞人窃惧有凶年。
鳞鳞鸳瓦试新霜，斗帐寒轻夜漏长。天上玉麟来瑞世，梦馀奎壁灿星光。
当年淮水未归时，紫塞天尘玉座知。今日临边须老子，莫辞万里拥双麾。
久戍临洮报未归，箧香销尽别时衣。身轻愿比兰阶蝶，万里还寻塞草飞。
帐前银甲映朱旄，帐外牙旗捲日高。白书红尘飞一骑，尚方新赐玉麟袍。
烟红露绿晓风香，燕舞莺啼春日长。谁道使君贫且老，绣屏锦帐咽笙簧。
昔曾将命解戈鋋，一客双江又二年。瞻望蓬莱云咫尺，寸心长系片帆前。
险固山河几战争，阵图犹自列分明。至今江水抱遗恨，呜咽古今无限情。
反锁衡门谁复开，草堂殊不见兵埃。雄风斜卷云头去，雌霓横遮雨脚回。
两日经行旧战场，却来祠下谒堂堂。偷生诸将今何在，万古英灵独耿光。
金带连环束战袍，马头冲雪度临洮。卷旗夜劫单于帐，乱斫胡儿缺宝刀。
凭高北望旧神州，江绕秦淮万古流。塞草寒沙埋战血，更无林叶共伤秋。
途穷道尽势仓皇，犹守孤城结战场。遗庙丹青照今古，不惭张许在睢阳。
少年轻锐喜谈兵，父学虽传术未精。一败谁能逃母料，可怜四十万苍生。
觚棱月上晚岚空，影透房栊冷帐中。孤枕萧条魂梦断，满腮红泪湿西风。
百战关河血未乾，汉家宗社要重安。当时尽著羊裘去，谁向云台画里看。
不提长剑斩江蛟，便揭修竿钓海鳌。纵老无成犹自许，一溪流水两山桃。
骀荡春风散百城，钓鳌江上棹歌声。官军不遣征徭少，烧尽柴炉说太平。
来守剑西三里城，胸中岂止俗尘生。簿书堆案惟思睡，见此魁梧觉眼明。
旅怀夜永梦偏饶，明灭残灯独自挑。云外五更征雁尽，帐寒风冷雨潇潇。
三年作客傍滹沱，听尽哀笳出塞歌。白发不惊明镜满，秋霜只怨雁门多。
谁把相思号此河，塞垣车马往来多。只应自古征人泪，洒向空川作浪波。
东上波流西上船，桃源未必有真仙。干戈满目家何在，寂寞空山闻杜鹃。
瘦蹄生入玉门关，病放沙场战骨闲。归龁残刍应有泪，将军头白戍天山。
书云节物动冠裳，愧我从军乐事妨。听得邻家响丝竹，壮怀无处不凄凉。
战血依稀带雨新，黄昏白上尽青燐。将军间道无奇策，一败韶阳误汉人。
长衣须养青金翅，腿脚玲珑尾要齐。总然口似青锋剑，只宜口快不宜迟。
年年荆棘侵儒苑，处处烟尘满战场。岂料今朝觐宣父，豁开凡眼睹文章。
将军万里托封侯，太史何须叹滞留。骨相生来无燕颔，毛锥且复事蝇头。
塞黑云黄欲渡河，风沙眯眼雪相和。琵琶泪湿行声小，断得人肠不在多。
罢听泉声看鹿群，丈夫才策合匡君。早携书剑离岩谷，莫待蒲轮辗白云。
青海长云暗雪山，孤城遥望玉门关。黄沙百战穿金甲，不破楼兰终不还。
弱毫寸纸有馀地，如见天闲八尺龙。坐想时危真致此，两军旗鼓噪西风。
论兵莫待一阳生，习阅攻车要不惊。或跃在渊能自试，不劳征战屈人兵。
会猎书来举国惊，祗应周鲁不教迎。曹公一战奔波后，赤壁功传万古名。
百粤兵收鬓已斑，逢人那敢说平蛮。非才只可填丘壑，何日天边得放还。
快意深时恨亦深，干戈何处不相寻。谁将五月龙舟水，尽洗中原虎斗心。
野花开尽紫骝嘶，老树风高落日低。十载沙场无一战，老来林下啮霜蹄。
冶剑无因上虎丘，看花有梦过长洲。五湖春水如天阔，未许鸱夷放一舟。
锦帐银屏白玉床，十年供奉老披香。铅华且莫轻抛却，万一君恩广末光。
酒酣拔剑悲生事，病起扶藜踏浅莎。逆旅正如蝴蝶梦，还家试听扊扅歌。
前宵杀透几重围，勇矣将军壮国威。此日定应擒拓跋，莫教胡虏只轮归。
雁山突兀插青天，剑阁西来接剑泉。如此江山快人意，满船载酒下潼川。
瘴塞蛮江入洞流，人家多在竹棚头。青山海上无城郭，唯见松牌出象州。
十年征战不知劳，三矢功成意气豪。自咤身为李天下，焉知祸起郭门高。
父居郓府有牛膝，子倅泰山无鹿茸。寄与天倪怜老病，足痿手战更头风。
唐虞世远已堪怜，况值干戈十八年。民愠不知谁为解，烦君共我理薰弦。
壶头直下开边郡，勋业谁如马伏波。还见远孙持汉节，坐令千骑拥雕戈。
不独清心能省事，应缘克已自销兵。传闻塞外千君长，欲趁新年贺太平。
笔阵横飞屡叩关，严兵夜点迫更阑。好花多谢频分我，怯敌魂惊未暇看。
蕃汉戈矛遍九垓，两京簪绂走黄埃。刘聪大会平阳日，遣帝行觞事可哀。
池阁凉生荔子风，细倾尊酒与谁同。百年身事从天定，得失何须问塞翁。
塞边羝牧长儿孙，水草全枯乳酪存。不识江南有阡陌，一犁烟雨自黄昏。
瑟瑟商飙剑色寒，家山俱入梦中看。长安元自知潘岳，莫赋闲居恋鹖冠。
不怕沙头纳纳行，男儿报国一身轻。斩可拟变黄河水，却挽天河洗甲兵。
飞行八极藐三山，万里凌风剑气寒。往迹眷怀犹一日，每过襄郢故盘桓。
谭天之外更谭兵，风角孤虚分外精。玉帐不妨收拾取，绝胜下客著鸡鸣。
上海仓皇便弃军，白龙鱼服走纷纷。昆山城上争相问，举首呈身称使君。
冰融雪化一须臾，清脆圆松压塞酥。我有牢愁三万斛，问君消得几分无。
天岳东回纳赣川，山峰断处是青天。螺湖桥下清流水，留向槎滩送战船。
称吴称魏已纷纷，渭水西边独汉臣。平日将军不三顾，寻常田里带经人。
四海干戈尚未平，不如归隐听歌声。情知文武都无用，罢读诗书不学兵。
严于治齿要如军，治眼当如爱护民。此术尽堪为世用，钓鱼船上岂无人。
湖州再变到黄华，两竹离披自一家。万斛颠风掣旗脚，军民吹屈最高牙。
上帝神兵破石头，别离歌管六宫愁。燔柴空有高坛在，乞与千年麋鹿游。
晓来毡帐理铅华，对镜偷怜复自夸。如此玉颜君不顾，更从何处选良家。
纸帐梅花自一真，小窗对语坐无裀。诗家供给惟风月，病与诗疏始觉贫。
百战功成汉业新，咸阳置酒问群臣。区区高起王陵辈，岂识龙颜善用人。
老来学剑已无成，眼底边尘猝未清。此辈束之高阁耳，且容黄犊伴春耕。
南北驱驰报主情，江花边月笑平生。一年三百六十日，多是横戈马上行。
塞鸿飞尽野云收，羌笛悠悠漳水秋。有客北来归未得，倚门长啸看吴钩。
雪山刁斗不停挝，夜把军书敢顾家。珍重玉堂今夜梦，静闻宫漏隔宫花。
蒙君号令明如日，兵罕相违便斫头。孺子纷纷无足数，滥叨功赏取封侯。
琴鼓长歌复短歌，美人相逐出朝那。将军杀贼如围猎，毳帐前头醉叵罗。
八阵图荒认旧痕，当年蜀将驻三军。出师不遂中原志，老树寒烟锁暮云。
繁华寂寞转轮间，热闹场中莫久顽。闻道盛唐云锦队，回头兵火破潼关。
蜀栈凌云不见行，剑门烟树最关情。君家正在鱼凫国，出尽平川是锦城。
鼎食诸公尽鼎烹，闾阎豪杰剑纵横。帝王自击南山豕，惭愧端非听董生。
忠言极谏起君猜，嚭宰谗行赐剑来。从此强吴随作沼，果然麋鹿走高台。
传柑曾赐洞庭芳，遥忆甘香梦里尝。幸得右军分二百，传来却染令公香。
月上衙回岸惠文，灯花闲落夜将分。王郎野性休翻覆，末着真同背水军。
剑阁清尘犯属车，纲骡驮得荔支无。却嫌画史才情少，不作承平舞马图。
木兰元是女郎身，千载香魂落软尘。曾学男儿解征战，祇今相见似羞人。
枣林村外骑如云，匹马长刀独出群。争看双雕随箭落，那颜今是赵将军。
人人争劝走淮西，莫犯翁翁按剑疑。我问平山堂下路，忠臣见诎有天知。
年来世路转蹉跎，正大中庸论愈多。出本无心归亦好，何须胸次自干戈。
将军意气似平原，三十年间客满门。为道报恩须国士，得来只是一壶餐。
人随梦电几回见，剑逐云雷何处寻。惟有越山池尚在，夜来明月古犹今。
二纪重来一苇杭，脱身兵火走风霜。安知老境今如此，满眼旌旗两鬓苍。
东山纪律久无闻，钲鼓才鸣玉匣尘。牧野再逢诸葛亮，两阶重见祭将军。
蔓木丛篁古梵寒，凿开崖窦见波澜。莫邪久化苍龙去，犹作东吴剑气看。
清野都无寸草留，暴师塞下欲何求。东风借便天亡敌，春水方生早去休。
双涧奔流战玉龙，浮屠云锁翠千重。只将一疏传天下，大觉驴年识九峰。
青骹换得紫骝马，亦有琵琶与塞姑。到家沉水为槽逻，弹出秦声绝代无。
剩将鳣鲔散南湖，一细千鳞已有馀。传舍客来须纵食，莫教弹剑叹无鱼。
渭南兵火照城山，十八盘西探马还。似倚燕支好颜色，秋风欲向妙娥关。
河北诸军尽有名，云中骁骑本轻生。金装白马翩翩出，不见长安子弟兵。
结束戎妆剑陆离，月华星彩共低垂。严城秋冷铜蕉死，魂断三千外宅儿。
毒药本能攻毒病，病瘳药发更堪论。借问苗兵谁驾御，远观元季近桃源。
塞上番儿控骕骦，岂知天厩有乘黄。春风驰道花如锦，玉勒骄嘶出建章。
将军爱士民心失，太守忧民士气衰。大抵军民皆赤子，如何从此便藩篱。
当时都护静倭奴，将校功高锦绕躯。今日军中思一战，年年马市款单于。
淮北淮南应战场，只今春草饱牛羊。时平不假金汤固，淮水汤汤一苇航。
春水溶溶绿满湾，征夫荷锸有馀闲。承平已喜兵戈静，犹忆前年夜破关。
我欲燃犀起蛰雷，漫夸海蘸纸钱灰。将军不是池中物，也为区区饼饵来。
钱唐一剑倚霜寒，万水千山蜀道难。瓶钵生涯何处在，秋风松子落诗坛。
冠盖纷纷塞九衢，声名相轧在前呼。独君都不将为事，始信人间有丈夫。
宪台斋宿几连宵，绛烛银炉伴阒寥。斗帐梦回更漏永，只听窗外冷风飘。
雪子飞飞塞面寒，地炉石炭共团栾。天家赐酒十银瓮，熊掌天鹅三玉盘。
欧冶何年百炼成，深藏石匣隐丰城。终当化作神龙去，不逐群雄事战争。
西风黄叶满江村，瘦马来穿渡口云。动地传呼逢醉尉，谁何禁杀故将军。
谈兵曾向岳阳楼，自谓书生胜虎头。归卧故山怜海目，鱼花春截大江流。
亦作池塘学养鱼，青青桑叶映蓬庐。何须老母哀长剑，自有真人识素书。
巾帼勤王旧有名，罗敷同姓亦同情。红妆自可张军气，锦伞繇来建义声。
簟纹如水帐如烟，凉气先秋到枕边。蚊脚蝇头迹如扫，右军嬴得静佳眠。
闲身已置参军帻，归路仍推处士车。石室散仙当醉起，试传消息过烟霞。
会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。
少日曾期十八公，可堪垂老尚飞蓬。而今远塞看图画，斜月西风似梦中。
寒食涔阳诸小儿，齐歌齐舞带花枝。郡从兵乱年荒后，人似开元天宝时。
百滩千港几涛波，聚入真阳也未多。若遣峡山生塞了，不知江水倒流么。
司徒太尉总三公，奢俭由来性不同。锦帐羊羔酣未省，谁能僵卧里门中。
郎君少小志安边，辛苦从军已十年。昨夜灯花重结蕊，想郎马上锦衣还。
稍觉丝丝来万弩，如闻隐隐动千军。夜窗一霎聊堪睡，未救田家卒岁勤。
自古勋名勒鼎彝，老于文学即今谁。腐儒尚可军马司，试作平淮第二碑。
高林曾记旧黄昏，下笔生春昼掩门。剑器低昂动山岳，翠蛾谁解忆公孙。
休兵解甲卧沙场，归马离鞍苜蓿香。报导将军百战力，欢传天子万年觞。
相生奇正本无穷，制胜全资整暇功。一矢雍容升揖地，甲兵千万在胸中。
殿前兵马虽骁雄，纵暴略与羌浑同。闻道杀人汉水上，妇女多在官军中。
丈丈蛇矛锦甲新，虬须虎头汉将军。弯弓盘马当牙帐，双发鸣髇入塞云。
吴台越峤两分津，万万樯乌簇夜云。吟尽长江一江月，更无人似谢将军。
塞花原草度交河，往日曾随凤辇过。一自翠华消息断，空将遗恨寄云和。
战马横奔宝刀折，边军夜醉关山月。厚禄徒资卖国人，伤心耻向滩头说。
拂袖淮王桂树云，远游名字不教闻。自从深得山阴趣，玉室金庭报右军。
祖帐飘扬堤柳边，北来飞盖复连翩。追随不忍轻言别，回首城楼没晚烟。
今年四月未闻雷，赤地从何问宿灰。剑戟埋身均是死，生憎逋欠踏门催。
收功不在干戈众，和议元非计策长。闻道搜贤遍南国，要令四裔识周郎。
平生大敌刘文叔，每发一兵鬓为苍。不得淮南近消息，萧然添我鬓毛霜。
纸帐溶溶似雪轻，几回听彻万松声。天风吹破中宵梦，只有空山片月明。
榆落雕飞关塞秋，黄云画角见并州。翩翩羽骑双旌后，上客亲随郭细侯。
河山关塞一万里，文武衣冠二百年。四海萧条宫殿去，无人解道取幽燕。
万里烟萝锦帐间，云迎水送度蓝关。七盘九折难行处，尽是龚黄界外山。
层冰一夕塞河船，记得携家己十年。鲑菜灯前谁共饭，月明行店一凄然。
烧劫谁能作画图，南阳壮士手亲摹。官兵一出髡郎死，满县歌声听鹧鸪。
两岸人人开盛宴，飞来飞去如掣电。明年文场角胜时，也如此日舟人战。
数行心因鲤鱼传，轻放金钩绣帐悬。不是娇慵贪昼卧，众中无处看花笺。
龙卧西山护密阴，肯来北洞礼观音。便分杨柳军持水，与作商岩旱岁霖。
王师竞下九天来，□瓮江城一战开。盖世荣华□不□，满船同籍送军台。
千里从师细讲评，横渠昔亦谒高平。自从受得中庸了，止说西铭不说兵。
几年脱迹冠冕窟，一味偷生兵火中。不见君家好兄弟，何人怜我最奇穷。
西上江陵北客哀，遥看巴路碧崔嵬。树绕黄牛瞿峡转，天横剑阁蜀门开。
固陵一疏拟求闲，开府恩深未许还。岂但六州军事重，借君题遍九华山。
并门雄镇军权重，敛怨残躯不足伤。偏将赎身由纳马，贱人贵畜自为殃。
霜毛一别各毵毵，兴味年来老不堪。横槊赋诗休塞北，扁舟垂钓渐江南。
千里茫茫草色青，乱尘飞逐马蹄生。不知何代开军府，犹有当年统幕名。
全赵收燕至太平，朔方寸土比千金。氛祲一扫銮舆返，若个将军肯用心。
来时正犯长安雪，今见春风入塞初。为问行人多少喜，燕山南畔得家书。
忆昔吾师放晚参，扬兵西北击东南。一声霹雳龙飞去，尚有痴人宿草庵。
甲帐银灯夜未央，渐看鸳甃有寒霜。三千粉黛浑如扫，圣主重翻日讲章。
分入深宫无出时，单于今日见蛾眉。干戈信仗蛾眉息，甘让他人买画师。
听涧鹰熊岂是真，画师托意讽时人。白登围后知刘敬，辽水兵前忆魏徵。
沧江初夜雨翻盆，将晓风声战乱云。篱下寒鸡鸣晓苦，老人先起自开门。
虎豹深宫风自寒，未央前殿拜呼韩。二边无事将军老，犹得馀闲救比干。
军市云中日暮开，渔阳上谷几烽台。娘娘滩上沙如月，一曲胡笳马上来。
三十闲身百战馀，新诗唯有问樵渔。赠君此别如何道，饱看名山胜读书。
南山陡绝石门峪，西岭斜通乱石滩。敢勇近闻堪一战，莫教容易近长安。
黟县县前江可怜，青山四塞上通天。长官公暇鸣琴坐，不管桃花满近阡。
宣文博士老丹丘，戏写潇湘一段秋。留向竹山隐居处，虹光夜与剑光浮。
围棋屡北当复战，乘兴能来不待邀。杜牧诗如道今日，最宜檐雨竹萧萧。
前岁驱车出战场，去年骤马突飞蝗。今来不是能舒眼，贪看连阡麦子黄。
功成全仗汉家兵，真是英雄不藉人。禽了项王知退步，定骑箕尾上天津。
受降城外草芊芊，曾记嫖姚北伐年。不见燕然铭塞上，汉家天子重安边。
长江万舸拥天兵，父老壶浆候远汀。莫怪风声震遐迩，此行正欲埽膻腥。
耿耿孤吟对古梅，忽传军将送书来。倚崖枯木摧残甚，虚负阳和到一回。
德公期我此联裾，独舍扁舟断梦初。穗帐一灯如晤语，泪痕空对两龙驹。
将军羽箭射天山，闪日旌旗出汉关。夜月欲开青海嶂，秋风先到白龙湾。
谁云蜀道上天难，险栈排云彻万山。我愧于时无所补，十年三出剑门关。
导吏仓忙乞调兵，未应机动遣鸥惊。传闻老子单车至，惭愧偷儿让路行。
楼阁峥嵘半倚天，老禅纸帐昼酣眠。精魂惟识黄龙剑，定省还知叩玉泉。
征人刁斗在龙堆，校尉初传玛瑙杯。若遣官军长结束，何忧不报捷书来。
墙东金鼓不停声，知是将军奕世孙。莫浪鸣弓向飞雁，一年一度到中原。
瞢腾午困懒吟哦，鼎沸枪旗不厌多。战退睡魔三十里，安知门外有诗魔。
红锦暖笼樽酒后，绛纱轻覆简书前。悬知纸帐君无用，斥与边韶助昼眠。
三年政化被生民，甘雨祥风溢剑津。解组幡然赋归去，攀辕无计可留恂。
百年养士蓄兵威，齐向元戎听指挥。直待边尘清不起，却销金甲卷征衣。
仗剑淮阴去复还，举头西望识龙颜。堂堂竟握真王印，未害男儿辱胯间。
满贮彫盘可镇帷，论花压尽剑东西。岂惟鼻观遭渠恼，邻舍闻香亦骇鸡。
紫塞风高直北秋，黄河水自向东流。穆王御马还宫日，海内封疆只属周。
雨雪霏霏岁又除，鲤庭目断数行书。销金帐下羊羔酒，便学粗人也不如。
八重峰顶望群山，百谷东流去不还。惟有右军遗迹在，月波时落墨池间。
制府鱼符缚锦帏，将军虎印卧征徽。隔山传箭催朝食，对面援兵怕解围。
大将遥分西顾忧，鱼肠宝剑雪花流。阴风漫捲贤王阵，白纛看麾木叶楼。
大同宣府岭头分，风捲边沙似白云。千里金城为谁壮，可怜空驻羽林军。
古今深忌忿为兵，及霤师臣要力争。白帝败归思孝直，端知难抗魏元成。
紫塞风高弓力强，王孙走马猎沙场。呼鹰腰箭归来晚，马上倒悬双白狼。
有诗有酒有高歌，春色年年奈我何。试问羲和能驻否，不劳频借鲁阳戈。
邯郸无策信冯亭，上党须贪泽起兵。赵括母言犹不听，当时谁肯计长平。
干戈扰扰遍中州，挽粟车行似水流。何日承平如画里，短蓑长笛一川秋。
呜咽胡笳曲未终，秋风马上路匆匆。梦回暗忆恩情重，毡帐寒深雪满空。
老去谁堪远别离，断云流水死生期。伤心欲解延陵剑，絓向空林若个枝。
客中书剑总萧然，谬以雕虫得见怜。□□□□千□□，大江斜□□寒烟。
经过百世见清风，争羡羊裘一老翁。不有云台诸将力，钓坛亦在战争中。
官军两岸护龙舟，麦饭鱼羹进不休。宫女垂头空作恶，暗抛珠泪落船头。
虎狼敌国易良图，望见将军要引车。不畏秦强畏廉斗，古来只有蔺相如。
禄山作逆降天诛，更有思明亦已无。汹汹人寰犹不定，时时斗战欲何须。
四明所修传灯录，谁以印将塞吾目。凌晨万境不到处，佛见法见空逐逐。
百草头边法战时，鎗旗未展露全威。直饶陆羽知端的，也落吾家第二机。
灵宝生平爱虎头，每傍战舰系轻舟。晚无书画真无益，洗手莫嫌寒具油。
谁将万古倚云剑，刺破苍石天窗开。下贮泓渊不可极，有时月漏清光来。
拥剑横行气象豪，浑疑缣素昃波涛。能令吻角流馋沬，莫向窗前咤老饕。
曾向东窗事六韬，拟将弓马属群豪。探兵已踏葱河雪，刮寇当挥大食刀。
将军塞上夸三箭，学士堂中记八砖。正眼观来都是幻，月明群蚁在花毡。
眼见风来沙旋移，经年不省草生时。莫言塞北无春到，总有春来何处知。
毛玠素屏非俗物，韩棱宝剑得龙渊。谟明敢与皋陶比，稽古虚参尧舜篇。
芙蓉帐冷减容光，愁倚薰笼懒着床。寒气逼人眠不得，钟声催月下回廊。
汉江春水竟陵东，江树苍苍绕沛宫。父老只今犹望幸，君王按剑顾云中。
踏碎烟霞谒帝乡，空中鸾鹤自回翔。腰间带有降魔剑，一道精光烛混茫。
古木参天护碧池，青钱弱叶战涟漪。匆匆游子匆匆去，不见风清月冷时。
一柱高标险塞垣，南蛮不敢犯中原。功成自合分茅土，何事翻衔薏苡冤。
关塞辛勤累雪鸿，胭脂山下已成空。仙桥不隔尘寰远，尽日高啼碧树中。
杀气盘空白昼阴，始终不变似精金。直疑碧落三更月，来作将军一片心。
连云接塞添迢递，洒幕侵灯送寂寥。一夜不眠孤客耳，主人窗外有芭蕉。
婪酣贵宦鲛绡帐，赑屃功名泊浪沙。谁似朴翁随分过，曹溪水煮赵州茶。
溪荪得地恣芬芳，三尺挥空剑刃长。闻道仙人尝采掇，涧边栽植对朝阳。
曹霸千秋尚有灵，当年龙种尽留形。最怜汉武穷兵日，独得西来锦膊青。
碧油幢下侍元戎，出塞期收破虏功。勒石燕然犹未遂，几回横剑倚崆峒。
何处吹笳薄暮天，塞垣高鸟没狼烟。游人一听头堪白，苏武争禁十九年。
佛灯禅榻与军持，七载空房只自知。试向金笼鹦鹉问，不曾私畜卖珠儿。
猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
歌管年年乐太平，而今钲鼓替欢声。裴公祠下无穷水，好乞馀波为洗兵。
功名谁复汉嫖姚，壮士逢时岂惮劳。半夜飞来看宝剑，此身端许掷鸿毛。
宝马图开雕锦鞍，殿前挥洒汗飞丹。婕妤手捧将军赐，玉甲光摇玛瑙盘。
诗词慷慨复唏嘘，数战非关一计疏。谁道忠魂今已散，须眉还在几行书。
梅花三叠暮云横，戍客怀乡梦自惊。纵是时平争战息，不堪吹出入云声。
士迫饥寒已变初，权门宁免曳长裾。帐纱所学明何事，却陷忠良草奏书。
如君岂是弱男儿，争笑当时失路悲。湖海辞家空倚剑，□□□□□□□。
冠剑纷纭出石城，偏从佳客问分明。只应不避兰成妒，历历莺啼说太清。
料得曹瞒兵气骄，审音当日见方谣。风流一顾人人误，只合清歌试小乔。
冈原隐隐复隆隆，闻说巢兵驻此中。莫道中原都扰遍，岭南亦自有行踪。
居从岩洞友熊罴，养在侯门送石溪。要识将军成物意，往来莫作听猿啼。
回师小度石门西，铁马嘶风四百蹄。不为从军一时乐，扪萝攀径岂能跻。
清标同插古军持，清似西山冻馁时。嚼蕊弄香无说处，屈平和靖已何之。
蜕壳清高寄碧柯，宁知螳背已操戈。人生得意须回首，近日吴园露更多。
远出渔阳北击胡，将军谈笑挽雕弧。千金底购单于首，赎得沙场战骨无。
立马单盘俯大荒，提鞭一一问戎羌。健儿只晓黄台吉，大雪山中指帐房。
山水盘桓天地中，几多异事出仙宫。玉龙嘶断黄龙现，剑气曾凌上大空。
天马初从渥水来，郊歌曾唱得龙媒。不知玉塞沙中路，苜蓿残花几处开。
十五束发去从军，背剑腰刀别弟昆。男儿不洒临岐泪，觱篥数声吹出门。
黥布称兵孰敢当，薛公三计为斟量。上中良策知非用，南取长沙是死乡。
䴙鹈淬剑鹊调弓，猎罢阴山落日红。铁骑不嘶沙碛草，牙旗飞掣桔槔风。
雪霜繁处是阴山，八骏周游更不还。犹有遗黎抱弓剑，猿声依旧啸林间。
沙场百战已成功，万里归来汗血空。莫道邦家无惠养，满川苜蓿雁来红。
关山新月照鸣茄，河朔清霜淬剑花。塞上征夫犹万里，北京归路敢言赊。
脱却从征旧战袍，梦中犹记醉蒲萄。从今愁说沙场事，路上逢人卖宝刀。
坐无灯火夜萧然，马上匆匆未晓天。值驿老兵应笑我，肯将斗粟换高眠。
文闱数战夺先锋，变化须知自古同。霹雳一声从地起，到头身是白云翁。
浪动江淮战血红，羽书应不达宸聪。紫薇门下逢宣使，新向湖州召画工。
谁抹泥金上绛绡，要将花蕊斗春娇。党家帐里清歌歇，一点馀香尚未消。
战船不见和州载，胜地惟馀避暑宫。今日刍荛皆得往，大王风作庶人风。
功成论道息干戈，武将森森学问多。养得文风名节盛，自三代下莫能过。
辽阳使者日临关，公子趋庭望海山。倚马挥毫铭已勒，恰如张载剑门还。
粥鱼吼罢鼓逢逢，卧听饥鼯上晓釭。一点斜光明纸帐，悟知檐雀已穿窗。
弄楯牵车挽鼓催，不知门外倒戈回。荒坟断陇才三尺，犹认房陵半仗来。
丞相第中扫门客，将军营里佩刀人。怪来鸾凤翻栖棘，肯使骅骝不绝尘。
灵州城上月弯弯，洗净尘氛照汉关。唱尽军前横吹曲，回头正见纥干山。
五供翛然可是鲜，一生只抱石头眠。死应不恨为冯剑，夏日攸山二十年。
露凉莼股耐调羹，不向江东号步兵。纵是山灵文未勒，白鸥应怨负初盟。
太平无复羽书传，高枕真宜水石边。卸却铁衣初学睡，将军应是卧游仙。
鬼气苍黄棘叶红，昔时人血此时风。相怜极目无疆地，曾落将军一阵中。
西塞旄头破贼年，关山月色照祈连。秦筝唱彻胡笳绝，别是阳和一样天。
玳瑁床头刺战袍，碧纱窗外叶骚骚。若为教作辽西梦，月冷如丁风似刀。
粗眉卓竖语如雷，闻说不平便放杯。仗剑当空千里去，一更别我二更回。
铁衣卧久觉身轻，袒臂横矛上马行。直闯虏围穿阵入，回身背砍战尘平。
塞上风云接地阴，万方多难此登临。坐中有老沙场客，霄汉长悬捧日心。
古寺愔愔映夕岑，谷风凄劲触霜林。曩时蕙帐知何处，不见山人来苦吟。
舞剑鸿门计不成，咸阳归路楚愁生。子房玉斗空撞碎，柰有陈平四万金。
胸中治国计谁良，只有休兵是秘方。肯为八荒开寿城，能仁须号大医王。
香辟春寒玉辟尘，流苏斗帐醉和春。一双明月都无价，寂寞人间第二人。
兵戈北指犯天阍，未到南都势尽奔。一夜玉颜凋后舰，珊瑚宝玦泣王孙。
楼头吹彻几寒梅，推枕穿衣晓帐开。蚁斗蜗争求予决，老夫身世自难裁。
黑风催云暗湖口，扁舟独系溪头柳。将军爱客情自多，时有青衣来送酒。
峨冠食禄鸡开府，摇尾承恩大郡君。将士焉能死征战，盍驱尔辈赴三军。
胆瓶棐几坐清幽，满屋梅花绕案头。纸帐独眠心似水，谁家春思在高楼。
酒兴何如毕吏部，诗情已过鲍参军。醉吟自足了一世，肯羡飘飘出岫云。
龙颠虎倒在峰峰，尽是将军汉代松。鳞甲不妨三寸厚，耐他冰雪过玄冬。
重开幕府试雕戈，七哨功成献凯歌。借问凌烟谁第一，汉家剑履赐萧何。
三月淮南鼓战尘，无双亭下隘游人。此花不解兴亡意，也向年年鬨一春。
榾柮烟消纸帐温，梅花雪影共黄昏。兴来我欲闲相访，分付奚童莫掩门。
十里溪源寻未见，忽逢茅屋白云堆。竹床纸帐睡正稳，无奈野猿惊觉来。
雨沐风餐夜枕戈，东征未了北防河。当时只道从军乐，谁道从军苦更多。
诸葛风流举世希，纶巾羽扇凯歌归。将军倘遂明农愿，依旧隆中一布衣。
唯将德化欲销兵，长笑长平恣意坑。更想太丘行小惠，何如言下济群生。
自古徒兵泽潞雄，选齐尤见四州公。堂堂气与鼙声壮，闪闪旗翻日脚红。
一声画角起边愁，满目黄云暗戍楼。夜半将军传号令，明朝要斩郅支头。
千里封疆蓟霫间，时平忘战马牛闲。居人处处营耕牧，尽室穹车往复还。
万里轮台音信稀，传闻移帐护金微。会须麟阁留踪迹，不斩天骄莫议归。
事遂鼎湖遗剑履，时来渭水掷鱼竿。欲知贤圣存亡道，自向心机反覆看。
东风吹落战尘沙，梦想西湖处士家。只恐江南春意减，此心元不为梅花。
夜深梅印横窗月，纸帐魂清梦亦香。莫谓道人无一事，也随疏影伴寒光。
沙冷秋高战马闲，蕃儿千队锦衣还。江南天子单于客，竞献酡酥毳帐间。
市迹才通便不清，深藏塞外不知名。中原无限佳山水，杂沓人来亦世情。
满城警柝喧深夜，半壁青灯动客心。烽火未除眠不得，欲将长剑倚危岑。
山灵亦为妇人哀，半路能令追骑回。何似愚公长障塞，免教骸骨尽成灰。
春风绿遍林间木，想见晴岚扑闲屋。山人琴剑未归来，知谁把我残书读。
曲水兰亭绕碧云，茂林修竹望中分。旧游此日翻成梦，好为殷勤谢右军。
什什伍伍金人降，将军忍杀令归乡。归时说与汝郎长，纳土封汝异姓王。
翁媪携持陌上哀，问之行答涕沾怀。次男战死涪州界，欲问回军赎烬骸。
几年书剑客京廛，扫尽溪山水共烟。今日南湖应改色，翠篷添只醉渔船。
闻说城西射雁归，水清沙冷雁高飞。将军不是无长箭，为惜春风好羽衣。
酒泉郡郭果何在，校尉兵厨安足求。即使愁城攻得破，策勋当拜醉乡侯。
过门车马谁曾入，塞路蓬蒿不复锄。雨漏日惟支败屋，鼠馀时自缉残书。
关前衰草冷烟迷，关内骅骝十万蹄。且喜年来边塞近，红闺不用梦辽西。
剑光长笑古刘家，不斩流星只斩蛇。从得历年三四百，蟠桃犹自未开花。
塞风吹拍自单于，谁道中郎女不如。纵学胡笳非汉业，馀生犹得续残书。
岁莫提兵出洞心，野人鸡犬静无音。飘萧两鬓冲云湿，兴与樵夫论浅深。
洛川依旧好风光，莲帐无因见女郎。云雨散来音信断，此生遗恨寄三乡。
台上井泉冰冷滑，城隅川色剑光芒。多惭簿领相宽假，全得南风一日凉。
散漫飘萧豹脚长，小窗飞入闹昏黄。月明蕙帐今空在，借问为谁逐客忙。
扬州昨夜有人来，误把忠良按剑猜。怪道使君无见解，城门前日不应开。
战叶初收两点稀，入帘花影碎晴晖。莫留一物遮人眼，展出青天放鹤飞。
都护防边旦夕劳，秋来天子赐征袍。何当净扫黄龙塞，白日飞霜上宝刀。
阿郎裘马欲从军，空说边庭有战云。夜夜青楼买歌舞，愁人风雨不曾闻。
古貌臞然一病翁，胸中戈甲气如虹。子房元凯能骑马，破贼红旗未足功。
玉宇朝来变好春，都传塞上已和亲。中天日月无私照，万国耕桑雨露均。
几岁干戈阻路岐，忆山心切与心违。时难何处披衷抱，日日日斜空醉归。
年少披裘隐中野，月光正射茅檐下。照见怀中五色毫，能图百战蒲捎马。
玉匣丰城剑气重，暮山重叠照芙蓉。应知洛下诸词客，彩笔分行待士龙。
风定波平任所遭，独怜报德反戈操。避人避地天难避，一瞬旋瞻日月高。
圣皇神武降千古，提督威声振四陲。十万强兵皆窜伏，不须复勒燕山碑。
蛾眉队队出龙沙，横帐前头哭落花。秋夜只须烦蔡女，为传哀怨与金笳。
十年此地几经过，数点渔灯起棹歌。今夜满天喧鼓角，隔江帆影战船多。
露下清秋韵正哀，斗场元在画堂开。眼前军国成何事，且博红妆一笑来。
掌上琉璃绿雾轻，茂陵何处乞金茎。情知不似莲花味，别是将军酝籍生。
猎猎霜风捲地寒，狼星奋角夜漫漫。书生无路堪驰骋，被酒灯前把剑看。
百万秦兵压境时，区区矫饰亦何为。不缘鹤唳风声便，未必能安晋鼎危。
银鲈重引江湖兴，金掖初分鸳鹭群。白水春帆瞻细雨，青天绝塞送孤云。
南湖沈叟爱吟诗，诗似当年杜牧之。一日干戈不相见，令人双鬓欲成丝。
客帆秋晚欲擎霜，白下风高塞雁翔。莫向雨花台上望，越南江北正茫茫。
半纸虚名百战身，转头高冢卧麒麟。山间曾见渔樵说，辛苦凌烟阁上人。
兵甲初消老壮心，草堂孤坐水云深。忽因风木萧萧起，翻有英雄泪满襟。
蕙帐烟凝昼掩关，落花时节雨阑珊。客来惊起还乡梦，绕屋春风绿树寒。
纤手双鬟一拍成，西风吹冷凤凰城。忽惊塞雁天南起，弹到潇湘第几声。
此邦名分久无知，初政专精立等夷。与我军民新耳目，还他天地旧尊卑。
公子当年然诺深，千金宝剑挂空林。应知十字碑题后，泉路相逢无愧心。
力挽强弓数百斤，兵锋到处策奇勋。可怜轻敌多深入，不似君王善料军。
和靖先生负美才，族孙今似汉庭枚。败亡项籍江边庙，应愧文场战胜来。
短衣自猎南山虎，正好渔樵不乱群。妄以宿嫌诛醉尉，令人翻恨李将军。
春光一去不重来，日日登山望九垓。岸虎水龙俱寂寞，高皇弓剑几时回。
尧寿元非啜雉羹，秦皇汉武却营营。有心去采三山药，何似归休一日兵。
五丈高原计亦奇，全军进退鬼神悲。空中大有安排处，赚杀沙场轻薄儿。
并列西京侍从多，吾丘司马岂同科。孤忠祇有囊书在，独见丁宁为偃戈。
短剑悲歌浙水湾，疾风吹梦到西山。应知薇蕨同滋味，莫道匡时更辙环。
请求窈窕爱君深，岂为干戈彻瑟琴。典礼一冠三万直，度支先急市珠金。
剑气横秋荡里坟，仪刑惊失老将军。临风莫洒潇湘泪，流咽前滩锁冻云。
十载奎娄避剑光，不应流落在遐荒。重磨未得丰城土，中夜弹歌断客肠。
风铁相敲固可鸣，朔兵行夜响行营。如何清世容高卧，翻作幽窗枕上声。
拔山力尽霸图隳，倚剑空歌不逝骓。明月满营天似水，那堪回首别虞姬。
祢生狂态复如何，一剌怀中半灭磨。纵令罄折谒官长，犹胜诗人咏荷戈。
廿载干戈草木稀，东南秋色近如丝。朝来借得西风力，扶起幽岩三两枝。
昔年雷焕丰城剑，化作双龙入水中。去后不知谁复见，殷勤为我问渔翁。
角声催日上牙城，白羽风清坐阅兵。盾鼻恐烦磨檄墨，莫教华发等闲生。
将略兵机命世雄，苍黄钟室叹良弓。遂令后代登坛者，每一寻思怕立功。
初闻澒洞怒涛翻，徐听骖驔战马奔。纸帐蒲团坐清夜，恍如身在若耶村。
幽姿莫倚洛阳时，帏帐家家若为谁。不似山间风味永，青青犹故一枝枝。
老人痴钝已逃寒，子复辞行理亦难。要到卢龙看古塞，投文易水吊燕丹。
狼山原上阵如云，孟渎河边早策勋。水弩解清川后浪，天戈能驻鲁阳曛。
曾闻濯足折黥布，供帐俄惊王者同。豪杰尚须如此待，况今不过小夫雄。
声似胡儿弹舌语，愁如塞月恨边云。闲人暂听犹眉敛，可使和蕃公主闻。
寒雪朝来战朔风，万山开遍玉芙蓉。酒深尚觉冰生脚，何事溪桥有客。
春溪买得柳穿鱼，酒兴飘飘生室庐。试问斗藏能有几，想应不似步兵厨。
江上春阴柳万条，离人无处不无憀。阮生块垒胸中极，故待兵厨著酒浇。
姚宋云亡言路塞，虢秦徼宠祸机深。平时笑指胡奴腹，信道是中惟赤心。
青泥切石剑无迹，丹水含英鼎飞出。仙风绝尘鸡犬喧，杉松老大如人立。
精兵扼虎五千多，后距何烦路伏波。龙勒秋来觇敌去，黄门骑吹杂铙歌。
英雄江左费将军，淮海吴门旧策勋。又领貔貅三百万，誓清沙漠报明君。
二年老眼暗兵尘，今日逢君喜事新。结伴还乡有成约，不应先作北归人。
长啸须寻阮步兵，醉来高枕一身轻。如何范蠡扁舟去，千载犹传货殖名。
金甲雷丁出巽宫，丹幢翠节拥灵童。五更飞去雌雄剑，一夜盐池碧水红。
百战淮西仅奏功，澶渊欲战已平戎。三纡相绂犹公道，长为莱公羡晋公。
万里车书尽会同，江南岂有别疆封。屯兵百万西湖上，立马吴山第一峰。
塞污锄蔓致蕃昌，草木怀君岂易忘。出为苍生施此手，他时宁使故园荒。
代郡城中十万家，膏粱珠翠甚繁华。兵残火烈须臾事，女哭男啼亦可嗟。
塞河诏下选丁男，明日彭城野战酣。愁杀翰林欧学士，白头骑马望江南。
逍遥阁下暮烟生，相对无言坐复行。弹尽胡笳十八拍，床头剑吼月三更。
帐前斫案决大议，赤壁火船烧战旗。若使曹公忠汉室，周郎争敢破王师。
身属中军少得归，木兰花尽失春期。偷随柳絮到城外，行过水西闻子规。
汉宫愁绝冷𧹬𧹛，一蘸刘郎两鬓丝。甲帐夜寒银烛冷，六铢云帔独来时。
无数金钱篱落堆，卖残寒绿赎春魁。不将苦骨霜中战，那得千红万紫来。
富春江畔草萋萋，旌旆如云铁马嘶。帐下为君斟别酒，京华归梦使人迷。
细把平生点一过，病根深在隐微窝。衔枚血战殊无效，更合灵丹乞华陀。
闻道舆图次第还，黄河依旧抱潼关。会当小驻平戎帐，饶益南亭看华山。
酒兵半已卧长瓶，更看梅兄巧尽情。醉插寒花望松雪，人间曾有个般清。
雪花千里乱飘蓬，逐虏阴山已灭踪。白草黄沙经百战，自怜犹觅酒泉封。
鞍傍带剑鱼皮鞘，马后携童越葛衫。度水缘山君底急，区区为答古千岩。
萧关城南陇入云，萧关城北海生尘。咄嗟塞外同为客，满酌杯中一送君。
胡风似剑锼人骨，汉月如钩钓胃肠。魂梦不知身在路，夜来犹自到昭阳。
雍丘西风鼓战尘，令狐抵死挠张巡。面当六矢无降色，惊讶雷公是木人。
延平津路水溶溶，峭壁巍岑一万重。昨夜七星潭底见，分明神剑化为龙。
苍茫水府大江关，万里西来楚蜀间。彭蠡若为云梦泽，匡庐应作剑门山。
玉果犀钱与肆筵，兰汤初出气轩轩。试看拈动惊人坐，不是干戈即豆笾。
江光湖色渺西东，犀甲牙船几战攻。回首封疆归一统，玉箫吹月过垂虹。
五月西山积雪阴，荷花荷叶玉湖深。君行采寄吴郎去，一片江南塞北心。
百战才馀骨与毛，枯株倚着费抓搔。何人终惠还刍秣，拂拭风鬉气尚豪。
一队红妆娘子军，英雄多在石榴裙。花田百里为汤沐，香国千年驻彩云。
天戈未指敌先摧，掩耳谁能及迅雷。便遣风师清辇路，奉迎北狩两宫回。
剑佩芙蓉秋水明，孤忠自许命全轻。长安一片笙歌月，不照卢龙塞外情。
金翠光中宝焰繁，山楼高下鼓声喧。两军伎女轻如鹘，百尺竿头电线翻。
十月一日河上行，军中少年知姓名。谁家一儿驾艇子，肯载老夫同入城。
酒浅灯寒醉不成，隔墙弦语若为情。太平儿女中原乐，不是蛾眉出塞声。
江上初收战马尘，莺声柳色待行春。双旌谁道来何暮，万井如今有几人。
关西老将争捐躯，帐下健儿思草枯。谁能捐粟百万斛，乞与绕树南飞乌。
扬旌出塞击楼兰，把剑胡天万里寒。紫气凭陵边月色，两军惊傍斗牛看。
宝袜香綦碎晓尘，乱兵谁惜似花人。伯劳应是精灵使，犹向残阳泣暮春。
明公从小便超群，佳句流传继碧云。问道别来诸念息，定将何法退魔军。
卷甲归来马伏波，早年兵法鬓毛皤。云埋铜柱雷轰折，六字题诗尚不磨。
橐籥冰霜万古闻，拍灰松地见馀坟。应缘神剑飞扬久，水水山山尽是云。
辟谷仙人不可从，云山彷佛武夷踪。将军不是封侯骨，也学文成访赤松。
江上东风柳色新，片帆如驶度归人。八千里外昌黎路，琴剑驰驱一骑尘。
龙绕旌竿兽满旗，翻营乍似雪中移。中军一队三千骑，尽是并州游侠儿。
群胡束手仗天亡，弃甲纵横满战场。雪上急追奔马迹，官军夜半入辽阳。
金莲花甸涌金河，流绕金沙漾锦波。何意盛时游宴地，抗戈来俯视龙涡。
下床指直难结带，出户舌卷深入喉。共羡将军能出猎，党家帐里不风流。
半欹乌帽病参军，万里从戎未策勋。不有辕门贤主帅，飘零谁与慰残魂。
屏山六曲水云乡，夜雨频添甲帐凉。枕畔香残眠未稳，下帘惊醒睡鸳鸯。
青青塞草羽书稀，士女鼾眠畜牧肥。戏看侍儿呈舞马，醉邀幕客对弹棋。
卧病经旬减带围，清樽忘却故人期。莫嫌雪里闲毡帐，作事犹来未合时。
炼气为金铸剑成，且将顽石试青萍。光铓郁郁冲牛斗，斩尽妖魔若发铏。
闻说沙场渐倒戈，受降城北是滦河。胡姬窈窕随征马，胡酒葡萄载骆驼。
勋名几度镜中看，未老犹能把剑弹。待向西秦相见日，故人方念范生寒。
六军刚要罪杨妃，空使君王血泪垂。何事国忠诛死后，不将林甫更鞭尸。
剑起星奔万里诛，风雷时逐雨声粗。人头携处非人在，何事高吟过五湖。
吴王恃霸弃雄才，贪向姑苏醉醁醅。不觉钱塘江上月，一宵西送越兵来。
素袜虽遮未掩羞，越兵犹怕伍员头。吴王恨魄今如在，只合西施濑上游。
将军先世本材雄，常在先皇宿卫中。要识儿孙能继武，门前乔木是遗风。
父兄诲我髧髦初，老不成名鬓发疏。纸帐铁檠风雪夜，梦中犹诵小时书。
由来风味此中优，翻为羊羔锦帐羞。不如僵卧蓬庐者，自是名臣第一流。
长亭黄叶正纷纷，一曲骊歌酒十分。须信滁阳人有意，满城来送散参军。
洗兵风雨敞新晴，跃马归来意气横。入夜胡云吹散尽，荒烟明月满边城。
铁骑曾驱紫塞秋，长城新月照刀头。将军不用平胡策，落日萧条吴楚游。
诸将邀勋各逞能，边军反侧寝还兴。抚哺休夸桂元帅，绥来还有蔡中丞。
苍颜白发我虽陈，见了青红几度新。更向黄生毫末里，全家看尽剑南春。
雪消北岭安排暖，寒入东风阻节春。绝塞乱山围古驿，他时说著也愁人。
想见西风对垒时，目中先已料安危。淮淝百万兵虽众，未抵东山一局棋。
双鞲结束气如云，亚子城西酒半醺。欲向故人歌出塞，近来王粲倦从军。
披扇当年笑温峤，握刀晚岁战刘郎。不须戚戚如冯衍，便与时时说李阳。
为爱风篁手自摹，不烦把烛倩官奴。须当白战筼筜谷，羞杀江南没骨图。
军中轶事语如新，磊落宁南百战身。为问信陵当日客，侯门谁是报恩人。
浮图入海天亡魏，鹦鹉兴谣运启齐。邺下兵兴黄蚁死，营中星陨众驴嘶。
不羡金茎去日边，龙文双剑鹿台前。摄将维室三千界，奏取唐山十五篇。
拂剑当年气吐虹，喑呜坐觉朔庭空。早知壮志成痴绝，悔不藏名万衲中。
路转烟村万木春，村深疑有避秦人。山农出谷惊相问，不信边头有战尘。
汜水鸿沟楚汉间，跳兵走马百重山。如何咫尺商于地，便有园公绮季闲。
围棋别墅却秦军，千载功名一窖尘。今日江山非晋有，荒祠花木为谁春。
美人如玉马如云，误却开元万乘君。不写班姬辞辇意，画师空说李将军。
援兵不遣事堪哀，食肉权臣大不才。见说襄樊投拜了，千军万马过江来。
千篇奏牍漫多知，百战收功未出奇。名下难居身可辱，却将湖海换西施。
奚官半脱茜袍红，应是开元白发翁。老去不闻征战事，闲来洗马柳阴中。
风拂胡沙雪作尘，楼头吹角月华新。夜分莫作还乡梦，塞上悲歌半越人。
别后令人鄙吝萌，每临风月即伤情。枕戈待旦君知否，不为功名为祖生。
玉德殿当清灏西，蹲龙碧瓦接榱题。卫兵学得高丽语，连臂低歌井即梨。
翠叶森森剑有棱，柔条松甚比轻冰。江湖若借秋风便，好与莼鲈伴季鹰。
水漾霜风冷客襟，苔封战骨动人心。河边独树知何木，今古相传皂角林。
屋角清渠濑浅沙，风斜雨重倒苍葭。沙鸥不下投前浦，塞雁重来失旧花。
阴山一望战云寒，汉月凄凄不忍看。都尉不辞封右校，明妃何惜嫁呼韩。
艨艟山拥塞荆湖，百万貔貅结阵图。火筏扼喉冲浪蹙，须臾窟穴尽鼪鼯。
将军战败斩旌旗，身作长城控月氏。夜半鼓声寒不起，可怜冰上弃孤儿。
轩辕事业与唐虞，总是规模后世书。后世玩兵除德让，不知终古更何如。
红白缤纷草树斑，路人遥指是花山。谁知紫塞黄沙裹，亦有春风着玉颜。
养母依然独采薇，无人为制老莱衣。卿卿自是将军女，不合身随野鹤飞。
晓睡蒙蒙锦帐低，合欢床在最深闺。梦魂化作双鸳鸟，飞向并头莲里栖。
已闻三世没军营，又见儿孙学战争。见尔此言堪恸哭，遣予何日望时平。
三年不见鼎湖龙，弓剑尘埃玉座空。白发孤臣心断绝，满山明月柏城风。
南镇干戈日夜陈，西山寇盗出犹频。荒村百里无烟火，闻道官军更杀人。
保塞昔年尝闭垒，甘陵今岁又劳师。将军镇蜀功多少，不见干戈出虎皮。
朝暮相催鬓易星，酸风无奈送悲声。丁宁莫过黄芦塞，月落霜寒客半醒。
去年十二里新亭，尅复当时事未成。爽气不随秋露尽，犹闻神鬼夜论兵。
琼海冥冥玉帐移，瘴云如墨拥军麾。大铜江上南征曲，几向门生笛里吹。
纵使孙吴亲战阵，何如仇览在蒲亭。鸣枭亦化为鸾凤，农器宁销作甲兵。
群盗纵横藉将才，纷纷白骨葬黄埃。阿谁腾上胡儿骑，却引残军入塞来。
牙如剑树目如灯，电烁妖魔法不生。千圣出头难插足，普庵也道我无能。
独步江东杜紫薇，横行塞上薛明妃。君看彩笔双题后，万古长如白练飞。
山前旌剑弄晴光，瞻谒裴回殿角香。却坐灵堂问禅伯，莫持迂论作金汤。
元帅中军展将旗，军中新刺好男儿。风云阵法秋毫识，前日兵兴使不知。
短短疏篱矮矮门，溪头鸥鸟动成群。酒边诗句空千首，世上兵戈正纠纷。
战罢亲看海日晞，大酋流血湿龙衣。军中杀气横千丈，并作秋风一道归。
梨枣迎霜压树黄，盖茅新屋渐成行。人情喜见兵戈息，路上时闻酒瓮香。
春寒纸帐夜阑珊，寂寂馀香烬博山。满地松阴满床月，山窗应是夜忘关。
同门诸友多登第，云路嗟君后着鞭。谁识丰城流落剑，龙光遥射斗牛边。
缥缈营丘水墨仙，浮空出没有无间。迩来一变风流尽，谁见将军著色山。
尽道将军意气豪，朔方战罢解征袍。功成自古皆天幸，却笑人间说六韬。
文殊亲到见非亲，踪迹浑无碍塞人。一丈方方遮障了，如何弹击现全身。
涌金门外雨晴初，多少红船上下趋。龙管凤笙无韵调，却挝战鼓下西湖。
铁骑长驱出塞门，高皇功业配乾坤。白旄黄钺济江处，盈盈水木含清芬。
多誉庸非蠲忿草，一谦良是辟兵符。先生謦欬忘鸡口，俗子过逢动虎须。
杜牧谈兵语未公，都将事业付东风。三江不见刘玄德，已觉曹瞒在掌中。
知己今无贺宾客，论文谁似鲍参军。夜光未剖千金璞，汗血空随万马群。
诏谓将军急击戎，连营已列汉旗红。须君磨盾作露布，破阵谁先第一功。
夙衔王命出行朝，军士无哗罢击刁。一笑聊空狐鼠穴，却驱貔虎取天骄。
云台峰上五龙仙，吏部才人亦好玄。双剑精灵成寂寞，解颐还有李青莲。
断垣甃石新修叠，折戟埋沙旧战场。阛阓凋零煨烬里，春风生草没牛羊。
不忿胡笳内地闻，子衿何必少终军。论文一变南朝体，运策兼收绝塞勋。
战骨生尘塞草长，将军己拜右贤王。节旄落尽苏卿老，渤海沙飞尚牧羊。
秦兵百万气连云，屋瓦邯郸震欲焚。千载尚留城市在，土人争说信陵君。
一色三军雪染衣，拔山气力陡然衰。三王事业无多子，却是良平不得知。
时清昼卧铜牙弩，客散宵披玉检文。可道将军浑是武，曾将三策献明君。
戈船下濑尽邀勋，年少登坛独出群。不是终军功易建，却因杨仆捷先闻。
云边松影挂斜阳，上下禽声到竹床。半醉半醒开斗帐，微风吹送玉兰香。
将军何事访山家，火冷炉温谩煮茶。若问圣明吾岂敢，止能疗病与驱邪。
定江军门拥云气，庐山面目长相朝。阃臣所持止一恕，墙壁何恨粘歌谣。
怅望南徐登北固，迢遥西塞恨东关。落日临川问音信，寒潮唯带夕阳还。
须弥为骨露纤躯，头角峥嵘塞太虚。大地耕翻无寸土，牧童鞭索岂能拘。
出猎将军夜打围，剑头吹火割鲜肥。山林尽有逃生处，自是惊麇触祸机。
战败苻坚百万兵，晋家宗社赖而存。当时家使玄犹在，国祚桓玄未可吞。
悲风吹地日无光，道是贤王旧战场。君子不留猿鹤在，萧萧白骨总闻香。
战无不克算皆全，忠义优存智勇先。策立功勋塞天地，复安唐室旧山川。
千金骏骨异寻常，绝漠曾经百战场。四海于今幸无事，任渠刍牧华山阳。
塞曲凄清楚水滨，声声吹出落梅春。须知风月千樯下，亦有葫芦河畔人。
金鼓喧阗尽日闻，欢声雷动及军门。六师斩馘知无算，驼马驱来动百群。
汉将归来虏塞空，旌旗初下玉关东。高蹄战马三千匹，落日平原秋草中。
百里邮亭路更遥，马头黄叶乱飘萧。兵馀何处寻遗迹，千古清风渡蚁桥。
长江铁锁不遮兵，但遏轻装出禁城。令箭飞传鱼钥启，早看丞相送金行。
小丑猖狂捍禦劳，跳梁时复似猿猱。贺兰拥众尤堪恨，李广无军也自逃。
兵火相寻音问绝，登高寓目空伤神。金华山且望不见，况乃欲见山下人。
秦中驩喜迎吾祖，知道官家不用兵。今日曾孙何所负，华山芋蓣自多情。
百年南北战尘昏，只指长淮作塞垣。今日清河河上水，天教洗眼看中原。
禁门秋草雨中生，睡醒芙蓉小帐清。几日内庭宣唤少，紫薇花底学吹笙。
山前山后兵马雄，斧钺衣裳在掌中。狭士献刀承赐酒，贵侯免胄为趋风。
新拜将军号度辽，先声宣播北庭遥。仲师壮节如苏武，肯向穹庐一折腰。
五十蹉跎六十翁，暂抛笔砚领兵戎。临边收尽逃亡卒，马上能开一石弓。
瑟瑟西风不受欺，自缘晚节在东篱。何人更道无钱赏，况是参军落帽时。
涢川水竹十家馀，渔艇蓬门对岸居。大胜尘中走鞍马，与他军府判文书。
飞鞚尘中问酒家，帽檐犹戴射场花。弦筝今夕垆头醉，明日横戈度碛沙。
避风斗帐坐中央，沐发香寒百和汤。掠削新来云髻样，上堂羞自捧霞觞。
遥忆当年拒蒯生，将军心事自分明。可怜宇宙无穷恨，尽在中宵悲树声。
五花素色逼窗檐，纸帐重将布被添。天为韶阳太妖冶，故令剪水作清严。
不妨客子归路滑，且喜雨来天破悭。剑南剑北好颜色，吾徒心事略相关。
按剑人人骇夜光，蜀鸡合道胜鸾凰。飞蛾可是无分别，直道油灯是太阳。
壮士传观山石间，腰头宝剑祥光吐。摩挲醉眼叱海神，嫌杀蛟龙作妖舞。
连沧观下两军分，金勒争驰笑语温。绰拨未能防辈棒，飞星时听过毬门。
敌犯东南夜垒惊，却防西北有奇兵。将军坚卧鼻雷吼，七国峥嵘次第平。
官军不出粤山深，招抚年年空费心。天子拊髀思葛亮，南中孟获定成擒。
延和高阁势凌云，轻语犹疑太一闻。烧尽馀香无一事，开门迎得毕将军。
富国强兵善用秦，故将子赘抑家贫。山东十五年无事，尽是偷安醉梦人。
斗帐藏春日醉眠，静中唯与懒相便。寻常甲子无心记，看到梅花又一年。
傲睨群雄百战来，独全高节老蒿莱。三公不任云台将，物色何须及钓台。
干戈倒用识安危，方便垂慈接个谁。每每见僧陪面笑，祖师门户放教低。
帐暖窗寒不愿馀，一床翻覆旧时书。寸鳞尺渎寻常水，老子而今非故鱼。
记向寒门彻骨迂，收书不惜典金珠。残帷断帐空留得，四海无家一腐儒。
蜀川东抱战声流，元夕来监舍畔州。莫把华灯照人泪，只堪掩面替民愁。
紫烟仙客古祠堂，青士苍官屹道傍。想见隼旟穿翠帐，有人迎路晓骑羊。
横槊江山恰几秋，三军貔虎气吞牛。男儿未了功名债，羞听人间说武侯。
君王神武不恬兵，气詟中原一扫平。可笑西江喜归客，便装行橐待还京。
折冲樽俎拥三军，揽结英雄更好文。试数汉家麟阁上，一时将相几如君。
冠袍新荷望长安，秦塞河山驻马看。游宦岂容能汗漫，宁亲应暂许盘桓。
少来不食蚁丘浆，老去得意漆园方。鉴中已失儿时面，忍能乞与兵作郎。
建国旧碑朝日暗，兴王故地野风乾。回头笑谓王公子，骑马随军过五銮。
十年孤客再浮江，点点丹枫映酒缸。佩剑尚余虹一半，寄书安得鲤成双。
□□□□□□□，□□□□□□□。□□□□□□□，□军不复过前村。
两峰云锁几时开，昨夜京城战鼓哀。渔父生来载歌舞，满头白发见兵来。
垂老秋歌出塞庭，遏云相付旧秦青。少年翻掷新声尽，却向人前侧耳听。
束缚渠魁到帐前，指挥号令海洋边。潮循恩惠二千里，水道今无多桨船。
风霜不折参天枝，兵火难烧溜雨皮。长向莲台乞古佛，年年甘露洒慈悲。
风旗且好冈头看，汉马休论塞外期。前日将军刘越石，功名不及一篇诗。
河山带砺汉诸侯，供亿军储寔借筹。应向平江祠下过，凿渠今得护千艘。
云白天青怀玉山，应真留影与僧闲。安得务农息战斗，老身长子从鬓斑。
长安东去一身孤，两度逢秋心事殊。极塞月圆寒已栗，不知曾入玉关无。
忆昔东都有事宜，夜传帛诏起西师。功名无分身空在，犹指金创说战时。
父子捐身百战时，魂随少帝入天池。潘州忠烈推潘氏，一片莓苔蚀旧碑。
忆别悠悠岁月长，酒兵无计敌愁肠。柔丝漫折长亭柳，绾得同心欲寄将。
短笛南征马伏波，海门霜色避横戈。青山待我抽簪日，莫遣风尘到薜萝。
北去南来已白头，逢人莫话旧时愁。空余庾岭关前月，犹照渔阳塞外秋。
一咏桃花谪九年，何如兵卫日高眠。苦嫌不得文章力，得力教君更可怜。
与君同在少年场，知己萧条壮士伤。可惜报恩无处所，却提孤剑过咸阳。
艰难百战戴吾君，壁垒东南气厉云。死去仍为朱氏鬼，精灵常傍孝陵坟。
袖携匕首学衔枚，横渡城关马欲猜。夜静天昏人影散，北军鼾睡正如雷。
一剑南来两鬓星，肩舆随处看丹青。岂知庾岭梅边客，却上交州海角亭。
儒服未曾看乐战，铁衣且自戏清时。春风莫道晚无力，解直天王百尺旗。
柳湿征衫晓出关，荒城古雪剑花寒。西风漠漠龙山路，马上青山带醉看。
芙蓉宝剑耀腾装，鹊血雕弓控骕骦。昨夜旄头光渐短，山前校猎射黄羊。
大汉将军六代人，披星卧雪旧风尘。相看灞上终何姓，忆得云中老鹤身。
九峰西峙比昆仑，晋代将军墓尚存。今日扪萝登绝顶，桑丘麦垄自村村。
亭障巉岩照夕烽，盛秋都护肃临戎。渔阳塞外严凝气，一片阴山积雪中。
晋帖纷纷逐逝波，画中徒见右军鹅。家鸡亦有临池兴，未必元和愧永和。
朔风一阵胡沙起，誓死烽烟欲报恩。拔剑长驱抵绝漠，鸣弓射兽献辕门。
销金帐掩水沉烟，髻滑金钗落枕边。魂梦不知春已去，误随蝴蝶过秋千。
陈未亡时柏已苍，风来历历说兴亡。世臣元不如乔木，阅尽中原几战场。
当年玉帐抚辕门，鼙鼓声中十万军。妙略未应随手尽，诸郎才气各凌云。
贞观基图极盛隆，谁将神器付昏童。倒持剑柄归房闼，仙李枝柯一剪空。
山谷人家避李成，谁知劫数莫逃兵。到今鬼燐青无数，认作文殊佛火明。
五月沙山铁骑罗，将军无那太平何。帐前养得堂人鹿，祇爱行营芳草多。
乌青生来似定墨，腿脚班狸肉带黑。钳若细长似血红，合战交锋如霹雳。
杯酒干戈相死生，人心窄路马蹄惊。太行若把填东海，展得中原万里平。
江神风伯战方酣，北浪吹翻总向南。未放人扶下江柁，却教眼看上江帆。
隆中高卧匪无情，鼎峙规模岂素心。自是将军三顾晚，坐看世变转移深。
萧梁帝业又荆州，世胄名家宠最优。何事燕歌诉寒苦，自来关塞不胜愁。
秦穆平生善用兵，孟明三败始功成。后人不识兵家势，异议纷从胜负生。
无情汉月解随人，羞向天涯照妾身。闻道将军侯万户，已将功业上麒麟。
军败群僚入海居，惟君殉难一家俘。当时多少文臣在，记得寒窗读史无。
冯驩时动剑歌声，忽听乘骢建业行。侍御虽然曾识面，台端共说旧闻名。
洮河马死剑锋摧，绿发成丝每自哀。几岁中原消息断，喜闻人自蔡州来。
头颅如雪困风波，未到灵山未倒戈。百万人中笑花眼，元来犹有此头陀。
十年宝剑行边友，半夜寒灯梦里家。细雨短墙新佛院，小堂香满荔枝花。
溪边前日君辞我，江上今朝我送君。自去芦洲寄消息，故人犹在武昌军。
自从抛却军符后，唯爱穷身不爱名。敲到半枰心便懒，夕阳闲坐小窗明。
海国频年息战争，凭君谁敢负初盟。严城一箭飞难到，径路惟看彻晓行。
官家阅武向茅篱，供帐都亭看凯还。凤辇过门亲献寿，春风先已满人间。
云中貔虎拥三军，往事骄轻不可闻。今说甘心新节钺，指挥八阵旧风云。
故都空有废残城，天历人家学避兵。今日街衢却依旧，栅门全毁堑填平。
鳌冠三山安海浪，龙盘九鼎镇皇都。莫夸十万兵威盛，消个忠良效顺无。
边头几日静干戈，见说朝家已讲和。犹惜人家有汤镬，攒眉终日为催科。
剑栈风樯各苦辛，别时冰雪到时春。为凭何逊休联句，瘦尽东阳姓沈人。
谢傅勋劳未可轻，从容谈笑却秦兵。君王何事生疑阻，惭愧桓伊为抚筝。
绣门旗下陈如云，万里提兵净寇氛。多少材官屯海畔，策勋翻仗女将军。
隘口分弓号摆滩，领班人戴白鹇冠。莫言南徼无冰雪，映日戈明水帐寒。
百年宠辱两无惊，东去扶桑近海瀛。四百芙蓉看倚剑，白云飞断世间情。
雪殿云墀列羽旄，天王开宴赏勋劳。封侯未赐将军印，归马先分战士袍。
紫髯何事忽迁都，有意宫中号太初。他日三军嫌饮水，只应翻忆武昌鱼。
成破须臾知世相，雨云翻覆见交情。何时一叶春湖阔，塞管横风夜月清。
穷秋杀气正潇潇，突厥牙前落二雕。走马电飞弓霹雳，将军那数霍嫖姚。
新制貂裘称体轻，试装宝剑已雄鸣。黄河至后无舟渡，独跨骅骝冰上行。
岩有真龙卧未醒，此龙于物本无情。可能暂起为甘雨，洗我征南十万兵。
烽火星连战后云，庙堂悬爵待殊勋。将军万里怀金印，明月胡笳夜夜闻。
白发千条倚道旁，频将肝胆与人尝。田园散尽寻常事，一剑当门夜夜光。
愁向胡天别塞垣，一闻南雁一销魂。妾心纵得随明月，解近君王不解言。
溪头拍浪鼓喧天，惊动山翁一觉眠。且喜和番征战息，儿郎赢得斗龙船。
大梁客舍虽无事，博塞欢娱未称情。不若夷门搔首坐，倘逢黄发识侯嬴。
风雅传衣到小坡，笔头分外得春多。佩寒帐冷空遗恨，澹写孤芳续九歌。
战地春来血尚流，残烽缺堠满淮头。明时颇牧居深禁，若见关山也自愁。
新丰市上少年场，握别垆头忆故乡。莫谓李生贫彻骨，赠君惟有剑如霜。
边霜昨夜堕关榆，吹角当城汉月孤。无限塞鸿飞不度，秋风卷入小单于。
碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
客窗偏惜岁华残，芦荻萧萧雪满山。塞外风高鹰翮健，阵前云起角声寒。
山店门前一妇人，哀哀夜哭向秋云。自说夫因征战死，朝来逢著旧将军。
平川渺渺带重冈，秦赵当年此战场。坑火几随尘劫尽，夕流犹自咽衡漳。
摇落枯葭战晚秋，浴凫飞鹭两悠悠。只疑身在江南地，泖上飘然一叶舟。
细雨粘云结晚愁，黄金垂地菊钱流。风来不觉窗声战，分却羁怀一半秋。
半夜娃宫作战场，血腥犹杂宴时香。西施不及烧残蜡，犹为君王泣数行。
边庭老将已成功，名在麒麟画阁中。塞外牙旗归万马，云间羽箭落双鸿。
天地初分日月高，状如鸡子复如桃。阴阳真气知时节，直待三年脱战袍。
学书学剑两茫然，空过浮生五十年。拟向烟波深处住，王租已及钓鱼船。
遐陬赤子困侵牟，跳弄潢池今几秋。从此声威憺强梗，自然戈戟变锄耰。
濯锦江头可一杯，碧鸡坊口草堂开。十年剑外无相识，黄四娘家几度来。
何国严刑禁老庄，有人拔剑斩韦郎。氐羌本自无天运，为有人心得暂狂。
将军相继出天山，汉主吞胡意未阑。本自无心接宾客，故人犹有一任安。
盘盘鸟道接峨眉，剑阁横空北斗低。羁思不堪过夜半，万山深处一猿啼。
微时故剑不妨求，出匣犹存旧蒯缑。莫与铅刀同钝置，当年凭尔觅封侯。
鹑觚西北地鳞鳞，此处当年起战尘。见说如今沟垄下，断锋残镞属耕民。
水晶帐开银烛明，风摇珠佩连云清。休匀红粉饰花态，早驾双鸾朝玉京。
朔雁南来塞草秋，未霜红叶已先抽。绿珠宴罢归金谷，七尺珊瑚夜不收。
莫将琴剑老京华，到处溪山即是家。惟有薰风能解愠，不辞相伴到天涯。
一阵风来一阵砂，有人行处没人家。黄河九曲冰先合，紫塞三春不见花。
剑叶如锋出匣寒，美人含笑倚琅玕。闻香未许夸同室，赚杀春风待夜坛。
侯门复有小将军，腰佩金符却好文。记得今秋尝药处，只余朱户掩吴云。
锦帐春眠怯晓莺，万千心事向谁倾。题缄不写崔徽像，只恐狂夫是薄情。
高子波澜自老成，吴郎神彩独纵横。他年并出延津剑，遥见星文动洛城。
平湖日炙沸如煮，庭树色乾鸟渴死。何人万里驱征军，红尘涨天方入市。
玄菟城外草连天，鸭绿江头春可怜。将军饮马临江水，东指扶桑在日边。
宴罢微行禁苑春，谏臣已远弄臣亲。那知剑阁西巡路，能护銮舆有几人。
海内争传杜甫诗，何将军第有园池。金鱼银甲从他好，第五名高心自知。
月露才华锦绣章，麟经家学独夸长。笑谈鏖战联三捷，此是男儿立志强。
惯坐肩舆怯绣鞍，棋盘几步下街难。自夸簪上杭州髻，瞒过巡军与内官。
匈奴莫复倚长戈，来款军门早乞和。铁骑如山尚可避，飞将军来汝奈何。
狞须健仆递邮筒，叫唤何如此醉翁。学得无愁天子法，战书虽急不开封。
曾随幕府典兵符，郡国犹藏汉版图。此去若过泷水上，逢人应说旧苍梧。
井上梧桐春作花，园中苜蓿初藏鸦。少妇流黄挑棉字，将军提剑战龙沙。
剑佩双栖紫禁垣，一朝拜命出天门。沉香亭下东流水，得濯尘缨是主恩。
江柳影寒新雨地，塞鸿声急欲霜天。愁君独向沙头宿，水绕芦花月满船。
虏退边方得暂宁，枣儿红近莫休兵。汉家错信和亲议，不见胡雏与父争。
夹道千花护彩云，三郎马上不胜情。谁知绣幰深深许，中有渔阳百万兵。
更生苦讼石中书，宰掾非人欲引裾。两猾论兵几败国，同时御史更谁如。
沙碛秋高宛马肥，哀笳一曲塞云飞。南都儿辈应相念，过尽征鸿犹未归。
曾于桑梓立奇功，一策全教寇技穷。此去更搜囊底智，希文兵甲在胸中。
关山万里断河流，白草黄云满地愁。无限征人听不得，军中谁唱古梁州。
白鹭洲边玉帐开，锦帆东指凤凰台。怪底鲸鲵窜江底，君王驾驭六龙来。
麻头白面白如银，细丝透顶根根明。更加青项长肥腿，战斗之时必定赢。
鸿沟迢递接荥阳，芳草瀰漫古战场。说尽兴亡无限事，数声啼鸟在垂杨。
专门师说独超群，折角亲摧五鹿君。却向上方曾请剑，汉廷狂直有朱云。
天上斜河星灭明，人间宫漏隔重城。老兵几度搀前立，一簇寒灯听点名。
二郎山下雪纷纷，旋卓穹庐学塞人。化尽素衣冬末老，石烟多似洛阳尘。
涢水春深战未停，庐山秋老梦方宁。与君岂有平生怨，挽向兵间说汗青。
闻说团湖古战场，宋元此地决兴亡。谢公忠义昭千古，兴者已亡亡未亡。
向来平勃颇相知，使粤归来岁月移。只以一篙为导从，亦无剑马可相随。
北里歌钟咽尉城，昏鸦啼处总关情。朝来粉榭嬉春曲，半杂芦笳塞上声。
夜宿江边芦苇丛，江流浩浩吼天风。西南阙月淡无色，拥衲不眠听塞鸿。
王母初来汉殿时，青鸾蹋折埽坛枝。天风吹老龙珠帐，挂坠瑶簪醉不知。
向来翻忆战争时，江海茫茫远别离。白发重逢太平日，春台化日乐熙熙。
几度伤心忆岭南，民刳兵燹丧田蚕。黄堂此去看经济，千里春回雨露酣。
剑峰重叠抱巴天，从昔奸雄窃慨然。白腹黄牛馀谶歇，汉家寻用五铢钱。
曾共嫖姚擒可汗，至今刀暗血犹丹。壮心不逐年华尽，夜夜旄头拂剑看。
腊月寒风塞峡门，山僧为我说迷津。谁知白浪孤舟里，苦海回头尚有人。
骠骑东行塞色开，誓师曾上蓟丘台。炒蛮星散长昂走，日落黄云万里来。
霜髭拥颔对穷秋，著白貂裘独上楼。向北望星提剑立，一生长为国家忧。
弯弓征战作男儿，梦里曾经与画眉。几度思归还把酒，拂云堆上祝明妃。
兜罗绵云常满谷，勃落叶衣无四时。中原百战血涂野，此老醉眠初不知。
黄童白叟喜相迎，底事吴侬亦有情。绝域归来真异事，幸逢西北罢戈兵。
渺渺云沙散橐驼，风吹黄叶渡黄河。羌人半醉蒲萄熟，塞雁初肥苜蓿多。
将军号令柳营传，缓带投壶自适然。一片笙歌闻四面，晋公旧事在龙泉。
瓮面水明红菡萏，草头风战黑蜻蜓。平生最爱游侠传，燕坐且读离骚经。
海上兵戈正乱离，十家今有九家饥。老年朋友如兄弟，好在城中住几时。
青天昨夜将星明，际晓风云气色清。试向阅兵台上望，豺狼何处敢横行。
两地旌旗拥一身，半缘伤旧半荣新。州人若忆将军面，写取雕堂报国真。
佩牛未敢邀君出，射虎何当许我从。要看堂堂冠剑叟，苍然十万甲夫中。
绣作群峰玉作川，笔端秋思浩无边。赐金增秩从民借，会费将军九万笺。
率尔高阳饮博徒，酣歌击剑胆何粗。金门贵客如相许，径脱鹴裘付酒垆。
偃旗为雨鼓为风，洒扫氛尘净域中。不是清新旧开府，那消兵甲事春农。
汉军诛蛮蛮遁走，汉使约降蛮稽首。天威若日照四海，杀人得贼亦何有。
海上逃生万死馀，乱兵初定且安居。封侯万里须弓马，错教儿童尽读书。
拟取安西袭玉关，短兵鏖战下皋兰。阴风势挟天山雪，冻彻河源彻底乾。
隔屋谁歌玉树花，飘飘鸾鹤海天涯。书中自许论今古，金帐何消说党家。
琴对高山剑倚天，枫桥月落夜孤眠。钟声惊破还家事，惆怅江湖万里船。
蔡邕去后右军死，谁是风流入品题。只少蛟龙大师字，至今风骨在浯溪。
垒原清照白登山，弥陇连天麦浪寒。剑戟渐销农器出，人家只识劝农官。
饮马居延志复东，谁还五利策和戎。军声稍似平淮后，雪里人人识晋公。
行人夜半饭黄羊，不待天明向战场。一路明驼载儿女，白登山下踏秋霜。
献凯归来汗血流，将军万里已封侯。长安新置飞龙厩，奈汝西风苜蓿秋。
露华如水蘸宫墙，红豆花兼荔子香。多少峨眉闲待月，九龙帐底贮归郎。
千骑重来此建旟，新年花发旧年株。东皇应是怜孤宦，十里全归锦帐铺。
兵罢淮边客路通，乱鸦来去噪寒空。可怜白骨攒孤冢，尽为将军觅战功。
魏师临阵却抽营，谁管豺狼作信兵。纵使将军能伏剑，何人岛上哭田横。
谁惜虞卿老去贫，平原食客一时新。怀中白璧如明月，何处还投按剑人。
山塞惟予在汝先，年年酌水献诗篇。天心只爱文章老，那管长愁几百年。
灵芽雨后发幽丛，剩馥先令鼻观通。战退睡魔三百万，枪旗果解立奇功。
风沙容易老朱颜，飞梦犹能度汉关。若使单于终保塞，肯教胡马下阴山。
松松费尽熊罴力，画取黄山万树来。双腕可怜如此用，丹青深隐冠军才。
空将往事记前闻，独有莱公此策勋。试问帝丘都不省，残碑只载镇宁军。
尽□□□□□兵，岐山无复凤凰鸣。何人更解驱顽石，飞向中原颂太平。
主恩三遣护三边，骠骑功名破敌年。不谓汉军能失利，犹堪起冢象祈连。
勤俭工夫自足娱，又将馀暇课儿书。盍先撙节储修脯，莫放春风冷帐虚。
句越山中长木莲，华阳仙女此餐烟。松花飘落无寻处，都在徐君剑树边。
血战鲸波日奏肤，东南处处望来苏。画工不解忧勤意，却作南溟全胜图。
元宵鼓吹满严城，万烛荧煌御驾行。才入端门回凤辇，两军游艺一齐呈。
楼下公孙昔擅场，空教女子爱军装。潼关一败吴儿喜，簇马骊山看御汤。
吴质车中载甲兵，辛毗颈上一毛轻。孔明才略何堪算，十倍曹丕是宪英。
悦己曾增巧笑容，舞鸾归歇鉴花中。人间遇乐便作乐，何用行军问所从。
秋空一剑岳阳楼，醉里乾坤日夜浮。五百年间兴废事，不知谁是赤松游。
津口潺湲万壑哀，城头玉女弄珠来。依然狱底双龙剑，千载何人复姓雷。
经年理郡少欢娱，为习干戈间饮徒。今日临行尽交割，分明收取媚川珠。
大宋忠臣牟大昌，义兵今起应天祥。赤城虽已降为虏，黄山不愿为之氓。
甲子周天事好还，关河响动剑光寒。秦川草木多如荠，时倚楼阑直北看。
兵围梁殿金瓯破，火发陈宫玉树摧。奸佞岂能惭误国，空令怀古更徘徊。
塞上砧声响似雷，怜君骑马望南回。今宵且向穹庐醉，后夜相思无此杯。
买得吴钩雪色明，从师未肯学长生。学成击剑无人知，行尽人间问不平。
仗节星驰趣援兵，睢阳惜已陷忠臣。闾邱振命虽诛死，犹有浮图着矢人。
十万天兵渡海南，师臣都统内臣监。周君独制妖蛇命，不数同时一二三。
忽忽南迁不记年，二妃祠外橘洲前。眼昏笔战谁能画，无奈霜纨似月圆。
红叶琵琶出嘉州，四弦弹尽古今愁。胡沙漫漫紫塞晓，汉月娟娟青冢秋。
空拳打入长蛇阵，杀气连云战更酣。辊到了无交涉处，牛头向北马头南。
英豪并起望人才，底事将军谩筑台。倘使曹公肉能饱，如何唤得野鹰来。
清诗吟赏慰花神，唤起风情寂寞滨。正是参军旧题处，须公还作一家春。
潮到江楼月到迟，百年心事有谁知。床头寻得刘琨剑，舞向春风惜旧时。
琴剑平生叹薄游，云间春晚思如秋。梦回月浸书窗冷，身在吴松江尽头。
曾蹴交河度黑山，霜蹄飒飒汗斑斑。如今四海无征战，老向春风十二闲。
四弦么凤杂雏莺，不作商船塞路声。花影透帘清昼夜，细将拢撚说多情。
欲写乡书寄故园，行人已远意空存。举头忽见南来雁，个个随君度塞门。
束发河山百战功，白头富贵亦成空。华堂不著新歌舞，却要区区一老翁。
历尽关山几万重，渥洼神骏喜相从。五明共道非凡品，百战先登果异踪。
公荣自可不与饮，子美何时得细论。正遇题舆陈仲举，岂容无礼灌将军。
靴纹纸帐稻畦衲，榾柮地垆煨芋供。此是人间真富贵，莫将轻易许渠侬。
宣府城边战鼓殷，居庸关下夜移军。营开不辨旌旗色，猎猎黄沙捲阵云。
南极诸蛮傲典刑，斗门时复见飞星。君王仁恕将军老，五十溪州六万丁。
西塞山明碧王如，桃花流水称舟居。玄真心事非张翰，不为鲈鱼为鳜鱼。
半床蝴蝶迷春思，一枕离魂逐恨飞。密帐重帏关不住，月斜楼上伴君归。
青山憔悴故将军，苔甲年年印水纹。受尽蛮烟与瘴雨，不知溪上有闲云。
车骑将军结束新，长安那记昔年身。南来尽是干名者，无复平阳下泪人。
四朝冠盖三更变，万国兵戈百战场。屈指乡闾数耆旧，几人能似鲁灵光。
野鹿衔花见却驯，山人采药避徭征。尘中剑米无炊甑，自洗黄精九曝蒸。
沧海横流百战身，此心独有醉乡真。逢君莫怪清狂客，辛苦潘郎拜路尘。
塞上将军且罢兵，一身万里自经营。将军歌舞升平日，却调琵琶寄怨声。
钓者忘渔猎者空，风云千载兴奇逢。纶竿化作矢戈去，渭水安流日夜东。
楚水悠悠欲尽头，一双归雁远鸣秋。可应榆塞经过地，不及苹江远近洲。
彗星夜见卜何祥，宝剑磨成杂耿光。不分匈奴长犯塞，誓心擒灭左贤王。
吴江佳句绝伦群，老去毫锋叱咤闻。自后骚坛建旗鼓，不知谁代子仪军。
结发从征听鼓鼙，未曾一展胸中奇。弯弓如月落霜雁，谁道将军能赋诗。
天戈何日戮蚩尤，省得营屯戍卒骄。事会无穷人物眇，坳杯莫救釜中焦。
落在空中似雨飞，成花因被紧风吹。销金帐掩红娇处，暖护歌声醉不知。
穴边酣战君臣蚁，波上群嬉婢妾鱼。苦乐不同同一宇，问天此理竟何如。
吾君见事若通神，兵柄收还号令新。裴度只今真圣相，勒碑十丈可无人。
深居处女静无妆，脱兔飞时势莫当。已捷不须三舍避，便将战处入耕桑。
万钥深深待驾临，府藏戈甲库黄金。规恢画饼翻增弊，孤负先皇一片心。
腰悬锦带佩吴钩，走马曾防玉塞秋。莫笑关西将家子，秪将诗思入凉州。
蓬蓬万物等毫毛，枉费纵横百战劳。看透人间无敌手，陶唐一着总输高。
画饼虚名战蛮触，黄梁春梦阅商周。吾衰久矣百念冷，不用三刀兆益州。
参军身外秖图书，独与吴江分不疏。归去他年当辟谷，懒随波浪觅鲈鱼。
秦皇系缆北山头，一抹江边海变洲。百万生人无葬处，蜗争蚁战不如休。
一脉斯文系大儒，干戈满地独诗书。南风有操无人识，身在汾亭心在虞。
单于都护再分疆，西引双旌出帝乡。朝日诏书添战马，即闻千骑取河湟。
训警疲驽成练卒，招还携散号全厢。共言昔日亡军地，便是今番破敌场。
绛帐高悬端水湄，笔耕舌耨乐难支。人中眉寿天中节，长命何须五色丝。
昔见将军破虎鞯，玉堂曾共扫千言。功名老去皆蹉跌，相见谆谆劝学仙。
敌国兵残失战船，石头王气晓连天。当时一战雌雄决，绝似周郎赤壁烟。
扬兵青海西凉灭，渡马黄河南汴空。百济称藩新内附，驰轺来自海门东。
八千子弟已投戈，夜帐犹闻怨楚歌。学敌万人成底事，不思一个范增多。
去年夜半草军书，今岁平安一事无。且愿吾皇千万寿，早教车马会东都。
夷门画策却秦兵，公子夺符出魏城。上客功成心遂死，千秋万岁有侯赢。
北风吹骨最酸辛，白面书生四角巾。战士总成亡命鬼，将军才是有功人。
昔日千金求骏骨，而今骏骨满郊坰。金台若见终军辈，盍系倭头请万缨。
白狼河北捷书闻，猎火千山上属云。幕府铙歌知自草，祗无王粲和从军。
新读兵书事护羌，腰间宝剑映金章。少年百战应轻别，莫笑儒生泪数行。
花底杯盘藉翠茵，折花围坐当歌人。谪仙自是开元客，玉帐熏香揖太真。
峰峦如蜀剑关分，万仞千门不可亲。惟有诸仙功行满，云屏从此去朝真。
久废屯田已可忧，盐银年例总虚浮。兵疲难守黄河口，况敢长驱青海头。
殷浩坟前乌夜啼，饮牛那复鲁门西。我愧延陵吴季子，将无佩剑慰冥栖。
满塞旌旗镇上游，各分天子一方忧。无因得见哥舒翰，可惜西山十八州。
风卷平沙日欲曛，狼烟遥认犬羊群。李陵一战无归日，望断胡天哭塞云。
三月潮鱼尽上田，渔人塞箔向江边。我家江口知渔事，著得渔书十二篇。
床前蟋蟀吟寒月，力倦砧声犹未歇。塞北征夫路几千，梦魂夜夜长飞越。
今日风横车少尘，卷帷聊看塞垣春。已惊漠漠花经眼，也有濛濛絮扑人。
雪冻阴河半夜风，战回狂寇血漂红。据鞍遥指长安路，须刻麟台第一功。
凭高阅士剑如林，故国风流变古今。袨服云仍犹左衽，丛台休恨绿芜深。
千金裘马未须论，岁晚天涯短剑存。独少归装双白璧，应知不是过平原。
西出居庸大漠开，胡尘遥暗白登台。愁看塞上萧条色，落日秋风万里来。
函持穹土虽无外，震击雷霆自有权。万楫齐飞波瀰瀰，三军尽肃鼓渊渊。
战回脱剑绾铜鱼，塞雁迎风避隼旟。欲识前时为郡政，校成上下考新书。
将军弓力今羊侃，病渴归来似长卿。抹羽尚堪支十槊，忆看衔尾饿鸱鸣。
乡里衣冠日渐稀，故人又去着戎衣。塞翁得失皆前定，莫向如今怨昨非。
沙葱野韭随时采，芦酒黄牛取次尝。万里驱驰关塞外，忽惊风物忆江乡。
平山堂下解围去，天水堡前经战来。天地无情一般月，照人霜骨白皑皑。
粥香可爱贫方觉，睡味无穷老始知。要识放翁真受用，大冠长剑只成痴。
江海年来已倦游，剑南偏喜故人留。对床今夜休听雨，一滴空阶一滴愁。
边陲本是宰臣庄，漫道年年散俸粮。但使将军科罚少，尽留衣食养儿郎。
鸣环踏月拾婵娟，双剑惊逢北斗前。紫气朝来垂马首，何人不作五陵烟。
美人家住汉水滨，夫婿从军久向秦。江口寄书无便使，客中多是洛阳人。
亲拥貔貅百万兵，霆驱电扫鬼神惊。沙场瞬息如冰解，塞上风尘自此清。
绕塞西风白露天，万山黄叶落翩翩。穿窗日影无私照，一隙常来到卧边。
遗黎横道剑横天，太武犹烦问一元。二百年终多事在，汉家丞相本无言。
田父今年作社频，边头闻见一番新。官军不斫人家树，各自持钱去买薪。
羽书兵马调西川，省署新兼上将权。不怕连营几百里，寇来只要宿州坚。
睿思笔力扫千军，写遍金笺五色纹。墨沼鸾飞光掣电，天门龙跳势腾云。
楚天未白转星河，楼角先吹出塞歌。长愧侵床五更月，殷勤无计谢姮娥。
十八娘家粉黛残，玉肌罗帐泪阑干。枫亭三日无消息，马上空歌行路难。
弟兄落落峙雄名，字落青珉定有灵。地下可能□□剑，人间喜似出兰亭。
东望停云结暮愁，千林黄叶剑门秋。最怜霜月怀人夜，鸿雁声中独倚楼。
营垒家家说望夫，将军志远在余吾。从来万甲千金费，曾有因粮事也无。
汾阳军中泪如泻，长陵一坏宁有孙。千章乔木高□起，倚柱冻云断客魂。
残日塞鸿高的的，暮烟汀树远依依。此时回首情何限，天际孤帆窣浪飞。
千年孤剑倚皇天，青草黄茅万仞烟。今日将军劳苦地，几家春雨艾畬田。
绿林兵散瘴烟清，归买山田自力耕。荞麦收来村酿熟，家家歌吹颂皇明。
孟津休道浊于泾，若遇承平也敢清。河朔几时桑柘底，只谈王道不谈兵。
涂家渡口建河漪，十里怀人薄暮时。闻道山家团结好，隔年兵寇避旌旗。
剑栈云深烂漫游，知非吾土且登楼。薰风十里陌堤上，打伴明当还益州。
坡陀散漫草茸茸，地接乌桓古塞风。仰止神京三十里，楼台缥缈碧云中。
曾识将军段匹䃅，几场花下醉如泥。春来欲问林园主，桃李无言鸟自啼。
天遣魔军杀不平，不平人杀不平人。不平人杀不平者，杀尽不平方太平。
骑曲休歌出塞愁，渥洼名马鹔鹴裘。文章不暇三冬足，骨相由来万户侯。
扰扰近郊别置屯，防秋急在塞边藩。共言万灶军声盛，总为千仓国计尊。
塞外无花少见春，故园回首泪盈巾。想应寂莫深闺里，灯下缝衣寄远人。
一杯谈笑动奇兵，何必危桥始动情。烟雨春江花似锦，行人谁识鹧鸪声。
赤壁雄风百战酣，新安碧血洒江南。大观绰板先君歇，凄绝吴江老蘖庵。
客途冲雪肯回舟，远过沙溪访太丘。金帐羊羔谈笑处，风情不减晋风流。
修明国政保关山，岂在驰驱纵送间。空使流人登剑阁，向风长喟笑庸孱。
干戈五纪乱如烟，吴越生成八十年。遗像尘昏碑露立，三间败屋独萧然。
讦直上书难遇主，衔冤下世未成翁。琴尊剑鹤谁将去，惟锁山斋一树风。
凛烈寒威战碧苍，萧萧原野尽荒凉。秾桃嫩李纷零落，独看青松不避霜。
赣水西边是贼壕，年年楚越泣弓刀。天戈指处欃枪落，来岁徐看破尔曹。
满天流火揽行旌，江上逢君把袂情。为扫海岐松涧石，试弹孤剑雨中听。
滑滑春泥塞路途，漫漫新水涨江湖。出门世路皆行险，只好山林听鹧鸪。
野鹊山头野草黄，野狐岭上月茫茫。五更但觉天风冷，帐顶青毡一寸霜。
清秋不尽客依依，梦里闽天挂剑归。莫向延平津口度，恐惊风雨二龙飞。
君是烟霄折桂身，圣朝方切用儒珍。正堪西上文场战，空向途中泥妇人。
官军万人宿山下，百姓避兵多旷野。秋来雨足荆棘生，邻里无复归耕者。
烟雨千峰拥髻鬟，忽看青嶂白云间。卷藏破墨营丘笔，却展将军著色山。
狐尾单衣汉绶长，归来珍馆看啼妆。将军幸有封侯力，忍使秦宫令太仓。
腰间宝剑七星文，臂上雕弓百战勋。见说云中擒黠虏，始知天上有将军。
来访西庵三畏堂，山林草树只青苍。剑池不洗行人恨，石上春风白日长。
湖头看木翠团栾，总合丹青画里看。冠剑昂然五君子，岁寒长得倚阑干。
拍栏一笑大江横，号太平州亦浪名。春水秋涛流不尽，半年农事半年兵。
锡山无锡是无兵，怪得倪迂不再生。但有烟霞填骨髓，可知吾法本同卿。
长信宫中秋月明，昭阳殿下捣衣声。白露堂中细草迹，红罗帐里不胜情。
绛帐何人拜马融，已应羞面见儿童。早知自照头颅丑，枉用文章杀李公。
黄毛爱子出打围，昏宿李陵古台下。忽传风火入边城，城中将军夜秣马。
一脉寒流两岸冰，断桥无力强支撑。忘机羡杀沙鸥好，不省人间有战争。
铁骑长驱蹴塞云，扫清沙漠荡尘氛。从今边籞无烽燧，圣武神功荷至尊。
周庐巡徼列千兵，那得残獐堕禁庭。鹿走棘生先有象，天文未必直狼星。
有唐曾宿万家兵，节制东南十一城。此若得人无寇盗，昔之为守尽公卿。
百万西来势莫撄，孤危甘死战尘腥。欲询往事无遗老，日暮城头鬼火青。
撒道黄尘辇辂过，香焚万室格天和。两行排列金钱豹，钦察将军上马驼。
六诏彫残旧战场，青山无恙一松长。王孙老去荒祠在，颇耐兴亡是夕阳。
王叟时时征白战，钱翁日日卖青山。多生未断贪名障，博得闲身亦不闲。
汉家飞将领熊罴，死战燕山护我师。威信仇方名不灭，至今奚虏奉遗祠。
君王游乐万机轻，一曲霓裳四海兵。玉辇升天人已尽，故宫犹有树长生。
亚夫重过柳营门，路指岷峨隔暮云。红额少年遮道拜，殷勤认得旧将军。
传闻一战百神愁，两岸彊兵过未休。谁道沧江总无事，近来长共血争流。
太史论文战国同，杜陵诗体次王风。即看今代词林伯，未觉前贤采笔雄。
雪山高耸入青云，下有黄河一带分。粉堞数家高作塞，黄羊十百动成群。
晓来对雪看唐诗，自暖茅柴酒一卮。绝胜五陵贵公子，销金帐下饮羔儿。
见说秋来铁骑多，寒分塞月影摩挲。多忧懒作征夫怨，老将知谁解雅歌。
天山西北居延海，沙塞重重不见春。肠断帝乡遥望日，节旄零落汉家臣。
斜日东风细柳营，薄寒初试越罗轻。太平时世无征战，独立辕门听早莺。
落日荒城起暮笳，萧条秋色满黄沙。一声塞雁西风里，十万征人尽忆家。
细马轻裘缓缓归，一樽原野亦光辉。如今更讶将军树，土木如何衣锦衣。
楼船箫鼓动秋清，剑气寒光下紫冥。想得将军经略外，时时骑马看潮生。
百战功高旧破戎，侯门却似布衣穷。傲霜枝叶凌云干，画里分明国士风。
哀哉战死国门边，忠孝千年独两全。盖有完躯保妻子，诞谩奏凯说麋捐。
善战无如新息侯，汉兵才度绿萝州。爱君挽我陶溪粟，直到牂牁水口头。
三军不食武昌鱼，万骑时迁建业居。曾得紫髯开国意，太初名是作宫初。
金霞帐里倚新妆，独捧冰壶侍御床。多少愁心关不住，夜随明月出昭阳。
小雨疏风转薄寒，驼裘貂帽过秦关。道逢一涧兵徒涉，赤胫相扶独厚颜。
江南列郡尽乘城，藏穴何人肯出兵。惟有使君躬擐甲，刘家港口看潮生。
剑佩昆吾靖朔边，镮生明月匣生莲。斑痕任积边庭血，一击精灵耀紫烟。
流苏宝帐锦毸毰，侍女添香夜几回。孤梦岂知冰雪积，冒寒犹自过阳台。
似将金甲寄春农，阡陌军容细柳同。如此四郊歌渡虎，肯令三辅有飞鸿。
推车阃外主恩新，今日梁川草遍春。玉色据鞍双节下，扬兵百万路无尘。
塞侯微巧为求名，司马巧宦至九卿。汲黯戆直安仁拙，千载悠悠谁重轻。
秋风塞马遁沙田，剑倚空同半壁天。兵卫森严春幕晓，满庭珠履客三千。
行尽江南万里山，落霞晴映晚枫丹。何人倚剑留孤调，夜半清光贯斗寒。
千秋重睹豫章材，五夜狂歌雪色来。莫向斗牛占紫气，雌雄龙剑合燕台。
刚风吹腊拂高台，落帽参军昔不来。断酒却嫌犹是病，孰令馀菊尽情开。
北门三卫近辽阳，制府临边宝剑光。奏凯乘春歌吹入，汉家新缚左贤王。
按剑孤营落日昏，楚歌声里汉兵屯。当时国士无存者，独有虞姬不负恩。
有穷兵死为游畋，惆怅佳人独上仙。试问单栖与同穴，可能云汉胜重泉。
谈锋才起合销魂，世事如何到耳根。好把胡绵双塞耳，曰馀无听尔休言。
吴塞蒹葭空碧海，隋宫杨柳只金堤。春风自恨无情水，吹得东流竟日西。
日暮阴风吹铁衣，孤军转斗陷重围。虏中白骨行当朽，楼上红妆尚忆归。
大将南征讨不庭，节旄万里耀威灵。辕门五夜狼星堕，直挽天河洗甲兵。
黄褐长绦七尺身，袖中一剑隐红尘。城门万屦日来往，众里安知无此人。
海水群飞百丈高，同君城上拥弓刀。战瘢莫共灯前看，恐惹霜华上鬓毛。
一时相见万夫雄，蔓草荒陵剑甲空。争战百年无处问，高城弦管正春风。
三国连兵敌就擒，晋阳城下碧波深。风涛撼处看沈赵，舟楫不从翻自沈。
白鱼出水卧银刀，紫笋堆盘脱锦袍。扪腹将军犹未快，棹船西岸摘蒌蒿。
蕙花空帐不生春，香壁泥红堕网尘。微步珊珊灯影里，金屏夜降李夫人。
谈锋亹亹折强邻，专对当年亦有人。国老胸中兵百万，不将全力靠江神。
人间无地不巇嵚，刺眼医门剑戟森。操术不为流俗变，始知夫子有恒心。
界破青天印碧波，分明点画与波戈。右军不识其中意，却把黄庭换白鹅。
年来策蹇胜乘舟，楚塞齐边春复秋。不教微生同腐草，青山依旧水西流。
多病相如故倦游，四年纡绂到三州。君恩乞与归岩壑，何啻将军得罢休。
姊妹争夸夫婿殊，众中单道不曾输。千兵队里明金紫，腰下寒光玉辘轳。
江汉东来第一关，孤高如剑许猿攀。云深知有仙娥庙，落日钟声出半山。
百斛明珠米在仓，沉香火底捻银簧。人生行乐那须许，多少边兵未有粮。
塞北中郎雪满头，陇西壮士泪沾裘。人生百岁能多少，直至如今说未休。
太常醉搦紫宣毫，不写李王金错刀。阁舍朝回卷帘处，楚江风雨战秋涛。
翛然一钵一军持，坐到忘言了不疑。却笑惠休缘底事，逢人教拟碧云诗。
青门无路入清朝，滥作将军最下僚。同舍尽归身独在，晚风开印叶萧萧。
帐头戏偶巳非真，画偶如邻复隔邻。想到天为罗帐处，何人不是戏场人。
灯下酣歌击唾壶，匣中龙剑夜噫呜。太平不用黄公略，闲与儿孙说阵图。
临明一阵梨花雨，梦隔珊瑚斗帐明。后苑乐声催引驾，春衫初试觉身轻。
青荷叶伞茜裙红，随母归宁省外翁。莫笑梳装未京样，兵馀犹见太平风。
臂绡繫得下妆台，锦帐芙蓉并蒂开。露净一天清似水，黄姑昨夜渡河来。
投石三军技最优，况曾超跃羽林楼。春和塞草平铺翠，贾勇争先博一筹。
虬髯丈夫乘铁骢，自言征战老云中。凭陵仗剑出门去，原上枯桑鸣朔风。
杨叶落尽桑叶稀，乌鹊夜啼风掩扉。长年塞北风霜早，何日江南游子归。
花山何似铁山强，飘子东西总莫当。多半归降居帐下，花红头目更飞扬。
右军高致极清真，盛集兰亭咏暮春。文彩风流那复见，摩挲遗墨想丰神。
镬汤炉炭三禅乐，剑树刀山大觉场。此日拨开心地印，了无佛法可商量。
两儿头角渐嶙峋，三载东风绛帐春。白虎倘逢明主问，可能忘得授经人。
力耕野老嫌儿少，苦战将军羡级多。祇道乱离人死尽，朱门日日买青娥。
杜若溪边手自移，旋抽烟剑碧参差。何时织得孤帆去，悬向秋风访所思。
高鼻黄髯款塞胡，殿前引贡尽龙驹。仗移天步临轩看，画出韩生试马图。
一叶飘然下弋阳，残霞昏日树苍苍。吴溪漫淬干将剑，却是猿声断客肠。
笑把铜章尹汉中，隐山斗米显神功。魏兵四畔临河岸，弹指波心万丈峰。
养得狸奴立战功，将军细柳有家风。一箪未厌鱼餐薄，四壁当令鼠穴空。
任侠行权世所诛，将军尚借齿牙馀。古来名将勤招选，底事牢辞不敢居。
神皋王气点腥膻，爵命今年下日边。俎豆孔堂新剑佩，风烟晋国旧山川。
吴王台下水漫漫，榆柳萧条兵气寒。无那兴来催棹去，到时应自忆长安。
胜败兵家事不期，包羞忍耻是男儿。江东子弟多才俊，卷土重来未可知。
三十年来认得真，吉凶无据自无情。鹊声纵好非归计，塞耳春风第一声。
帐中对饮复高歌，饮罢歌残泪雨多。自是天将亡楚国，不因红粉失山河。
千年埋没竟何为，变化宜将万物齐。安得风胡借方便，铸成神剑斩鲸鲵。
赵女高弹鼓瑟声，十三十五笑盈盈。两河剑客知名姓，不似温柔一样情。
天下承平边事小，将军卧治莫谈兵。公庭吏散无来客，自数阶前挝鼓声。
太平天子不言兵，拥节来经右北平。论将无人思李广，笑谈樽俎倚儒生。
羽衣凌乱菊花明，白石江头立晚晴。不待将军臂鞲上，红绒绦掣紫金铃。
吾家积德亦云稠，不易生儿到岁周。印绶干戈非敢冀，百年聊欲绍箕裘。
将军荡寇大江还，蹀𨇾霜蹄未拟闲。自是封侯飞骨在，任教明镜负刀环。
空翠深深啼竹鸡，丛山塞口日沈西。数行大字光如漆，知是孙炎醉后题。
声远题高古不如，六年再睹右军书。春光四壁龙蛇动，画寝能醒病宰予。
鸟过平原霜草齐，雉飞兔走各东西。何由掣取腰间剑，细割肥鲜酒自携。
寺中闻说牡丹花，多少人争耳傍夸。潦倒参军来看晚，数枝已谢病僧家。
格外参军事事嘉，竹窗全是子猷家。清狂上客知何处，恨不同燃柏径槎。
白马牦牛小种多，新降教负羽林戈。天寒围猎乘风雪，两两横吹一海螺。
海国民皆兴礼义，潢池盗已息干戈。农桑四境丰年屡，箫鼓千村叶气多。
灞岸千丝定有无，隋河旧绿已全芜。抽毫细染眠烟势，兵气应难到画图。
绛帐才华溢彩笺，谁嘲昼寝腹便便。侧闻已上中和颂，试请重歌相府莲。
骨露皮穿未肯休，冥机蛮触战蜗牛。一肩人我都担了，遍界从教是髑髅。
昔年走马燕山道，今日驱兵沧海涯。三尺龙泉书万卷，丈夫何处不为家。
秋夜佳人歌木兰，潇湘幅上水云寒。谁教蕙帐留春色，九月桃花镜里看。
怒涛喷雪战鱼龙，架篾成桥袅半空。世路险夷那不有，此心安处本来同。
铁骑翩翩塞草平，诏书十道大徵兵。弓悬明月秋常满，剑倚青天夜自鸣。
江上乱峰生暮烟，隔江遥望水云连。西风战舰今无数，不见米家书画船。
岁晚部兵归幕府，早春仍上梧州船。时人休讶予官散，捕盗新兼理税钱。
朱颜使者黄金带，铁面将军紫罽袍。会道因缘非一日，忘怀彼是即忘劳。
虞丞相与赵将军，同策江淮第一勋。大羽进贤今寂寞，凌烟颂里感风云。
亭际高枞满百围，不无山鬼此焉依。咿呦为话当年事，曾见将军佩印归。
忆饯良人玉塞行，梨花三见换啼莺。边场岂得胜闺阁，莫逞雕弓过一生。
高卧羲皇万虑空，吟怀剥落杳无踪。恨渠纸帐关诗梦，勾引梅花搅一冬。
帝业未成三尺剑，老人先授一编书。遭时若与留侯异，蓑笠江湖亦可渔。
王浚戈鋋发上流，武昌鸿业土崩秋。思量铁锁真儿戏，谁为吴王画此筹。
拜昭文相辟翘材，封冠军侯筑将台。得以先生新主判，两为玉帝管蓬莱。
旧是起兵时主簿，今为大树下将军。若看劝帝施恩语，俣独区区战伐勋。
极欲从君十日欢，倦飞终羡鸟知还。棘围观战缘何事，亦纵骅骝自出关。
宫人击剑斗乘骑，宝带幞头烂锦衣。凤尾杖交团月合，龙门毬过一星飞。
一阵孤军不复回，更无分别只荒堆。莫言赋分须如此，曾作文皇赤子来。
骏马雕弧铁裲裆，何人不羡独孤郎。横戈夜度炖煌戍，直取凉州献未央。
建成回马欲驰归，元吉行趋武德闱。若使两人俱得去，却于何处极兵威。
沙碛茫茫塞草肥，桔槔峰上暮烟飞。交河北去天连海，苏武曾将汉节归。
辟兵已佩灵符小，续命仍萦彩缕长。不为祈禳得天助，要令风俗乐时康。
尤喜凌人职未隳，闭藏出纳示箴规。战兢国步艰难者，常似临深履薄时。
参藩江右寄旬宣，一道清风万口传。底事谗言能乱国，又将书剑下西川。
遥忆前朝己巳年，六龙此去未南旋。黑云敢作军中孽，莫怪区区一也先。
反侧西川剑未韬，借才于楚佩虔刀。多君慷慨千金品，莫负君恩叹独劳。
两公才力可争雄，翰墨频收战胜功。笑我穷年辨乌舄，却将人事校鸡虫。
宿州知州无一钱，官差供给赴军前。军前未到宿州陷，从此红巾势灼天。
君去高邮是壮游，风吹树叶绿娇秋。归来佩剑不须脱，寻我武夷山上头。
闻说官军取乞訚，将军旗鼓捷如神。故知无定河边柳，得共中原雪絮春。
即赴东流也鬼雄，如丝九鼎一孤忠。书生胸有万兵甲，鼠视秦王气似虹。
石头城如银虎盘，金陵山似玉龙蟠。休讶六军停跸久，本来江左是长安。
剑门秋色记分司，煮茗西湖晚诵诗。青眼如君几人在，不因鞭策独伤时。
天边草木旧知名，为道潢池莫弄兵。野市旋收黄犊去，明时火急趁春耕。
心感随缘只自知，涿州城下又题诗。轩辕一战浑馀事，想见山龙黼黻垂。
屹然山立枕中流，弹压东南二百州。狂虏来临须破胆，何劳平地战貔貅。
银灯未茁有金灯，翠叶森森比剑棱。待得花光无断续，却须拈出问邻僧。
天下纷纷吹战尘，我来佛陇悟修身。依然猿鹤如相识，知是山中几世人。
夜烧连山接暮云，牙旌高捲管弦闻。负恩自笑夷门客，魂断邯郸晋鄙军。
广离骚罢独支颐，万里江山座上归。门外不知蛮战触，满窗蚊子刺明飞。
昼出阳关已断肠，那堪真别更凄凉。痴人刻水方求剑，一息舟行过夜郎。
娇红腻绿暖生春，步绕清溪锦帐新。花意不须羞白发，五朝得见太平人。
酒兵招我破愁城，顿觉春风拂面生。却迫豺狼飞小艇，当知捩手又翻羹。
义理无穷岁月飞，有言难尽易精微。梅花带雪春将半，龙战爻中辩是非。
止戈堂外戟森森，画鼓无声昼漏沈。好是风流贤太守，空斋一片读书心。
白绿仙云杂紫云，长生灵气护元君。已膺虎剑司阴教，更佩金珰奏宝文。
鹤发虬须八十龄，白头长对岘山青。朝来虎帐看云坐，闲课诸孙读武经。
虎踞龙蹲纵复横，星光渐减雨痕生。不须并碍东西路，哭杀厨头阮步兵。
孝祖淳熙极盛时，此泉曾发蜀江湄。绣衣酷吏虽湮塞，难掩公朝赐石碑。
学士峰头雁正过，将军峡口柳无多。云屏露冷衣裳薄，欲棹觥船采芰荷。
剑门西望蜀江流，白帝城边叶未秋。归到山林何事业，木棉花发杜鹃愁。
绳桥堑垒各县军，父老先传论蜀文。夺取凌霄挥毒雾，冲梯飞磴一时焚。
谈棋说剑更呼卢，绛蜡烧残白玉壶。痛饮不须愁禁夜，主人曾是旧金吾。
贩商公事名才吏，钞掠平人号战多。相貌奇厖心惨刻，天生此辈欲如何。
长安腊尽已春回，馀雪全消未见梅。纸帐夜寒清梦觉，梨云空满画中开。
华堂日晏绮罗开，伐鼓吹箫一两回。帐底画眉犹未了，寺丞亲著绛纱来。
小袖红妆学内家，檀槽高拨走龙沙。将军只道边城乐，不见燕桃二月花。
茹菜羹时尝苦忆，摴蒱无路塞行期。难逢莫恨丝长断，金锁开缄自有时。
大漠风沙直比寒，炊烟未暖据征鞍。古来尽道从军乐，今日方知出塞难。
洗罢桃花浪暖时，群空冀北见权奇。五花云湿青丝鞚，百战功成不自知。
学佛学仙君自悟，多愁多病我难任。兵厨酒熟青梅小，且置玄谈伴醉吟。
斗帐香篝不漏烟，睡鞋暖窄困春眠。教郎被底摩挲过，忽见红帮露枕边。
颠毛渐脱风情少，匣剑空存侠气销。人远地偏无酒肉，春深花鸟谩相撩。
打围行蚁时时战，触纸痴蝇日日钻。有客云山深处卧，静中回向此心观。
花梢红日满楼台，斗帐流苏睡不开。浪说多情狂宋玉，行云人只梦中来。
惊涛日夜战喧豗，危甚瞿塘滟滪堆。稳把一竿临碧水，三神山上钓鳌来。
两戒河山未易谙，汉关秦塞剩空谈。而今声教通穷北，天下边防却在南。
南北风尘入梦惊，书生抵掌竞谈兵。古来豹略推黄石，却向缑山吹凤笙。
久愤江于投水俗，近忧泉室泣珠人。到头不是池中物，血溅惊波剑有神。
五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
羯虏何年犯酒泉，我军特满气无前。应知圣主弘兼爱，不重开边重守边。
丽华朝夕侍宸游，秋月春风醉不休。擒虎兵来狎客散，歌声犹在望仙楼。
西塞秋风寒露飞，草龙珠帐正依依。不知五马缘何事，转羡凉州一斗微。
华发相将五十年，飘飘剑佩向淮天。床头一卷春秋学，梦里犹闻殿下宣。
冠剑堂堂仁寿公，昨提金鼓去平戎。惜君不往分一矢，共射佛狸江水中。
彫弓挂壁耻言勋，笑人渔樵便作群。五马亲来看射虎，不愁醉尉恼将军。
上林随驾赏芳辰，曲赐黄封腊味醇。供帐不须劳幕士，垂杨为盖草为茵。
江左才人冀北群，一朝顾盼重风云。知君别欲传衣钵，聊借光辉烛我军。
山城六月草青青，万里羁人正独行。壮士不归头渐白，四方戈戟几时平。
远供军饷出开平，此日归来荷圣情。独爱居庸山水好，自临涧石濯尘缨。
蓬莱路远未能之，水上枯槎也自奇。剑佩森森人似玉，群仙初谒太清时。
拨开瑟瑟青萝帐，寻得磷磷白石梯。更入云霞最深处，忘机数日遂幽栖。
碧瓦重重白石门，墓碑剥落雨苔斑。漆灯已灭精灵散，满地西风塞草寒。
十万军城百万灯，酥油香暖夜如烝。红妆满地烟光好，只恐笙歌引上升。
大将桓桓誓水军，炎荒千里净妖氛。洗兵海角亭边月，捲甲铜船湖上云。
中原人物老书生，塞破乾坤万古名。俗子不知碑尚在，一朝南渡愧荒伧。
斧钺亲临柳庆营，潢池赤子合收兵。若教孟子论功载，归马华山是武成。
名与诸公又不同，金疮痕在满身中。不将御盖宣恩泽，谁信将军别有功。
诏使衔恩出塞垣，金钱百万散营屯。从前肆市皆和虏，今日边城莫负恩。
力回汉鼎未收功，又道将军世上雄。不悟折腰同龋齿，百般装束为秦宫。
太平不用戍边关，六合尘清战马闲。圣代儒冠应有用，独骑款段出青山。
围棘侵天催速战，土膏得雨要深耕。儒风鼎盛田多稼，早愿三边洗甲兵。
不堪惆怅满离杯，水碧沙明两岸苔。无限塞鸿飞不度，二陵风雨自东来。
周室衰微不共匡，干戈终日互争强。诸侯若解尊天子，列国何因次第亡。
将军素志在林丘，壮盛先为晚节谋。衣锦好看归去日，重开三径乐优游。
山川险易接胡尘，秦汉图来或未真。自此尽知边塞事，河湟更欲托何人。
但觉高歌有鬼神，回风飒飒吹沙尘。酒阑击剑蛟龙吼，羞见黄花无数新。
万里辞家出塞垣，五原兄弟竞交欢。吴钩上有仇人血，解向尊前笑共看。
内人稀见水鞦韆，争擘珠帘障殿前。第一锦标谁夺得，右军输却小龙船。
月落狐鸣野草黄，雁飞无数水茫茫。数星鬼火寒沙上，知是何年旧战场。
灵州城下千株柳，总被官军斫作薪。他日玉关归去路，将何攀折赠行人。
唤起田公趁晓耕，香云已带泻檐声。如何乞取摩空手，为挽天河洗甲兵。
将军气势溢江河，跃马曾来驻此坡。坡下石头城最险，屯兵正自不消多。
冥冥烟火欲无津，鼓角声高薄晓云。为报鸱夷莫惊觉，将军原是好贤人。
宫中双陆可长吁，取日忠臣若釜鱼。莫道断蛇无决裂，天戈失却老蟾蜍。
岂有文章动圣君，欲将书剑学从军。平生名利关身者，执戟官资笑子云。
六国纵横事若麻，少年公子玉无瑕。单车一出秦兵却，计画侯生定不差。
年少辞家从冠军，金妆宝剑去邀勋。不知马骨伤寒水，唯见龙城起暮云。
蔚也其文夺锦辉，中宵欲吼剑光飞。瑞质不随玄雾隐，凯歌声彻五花騑。
淮头蜀口几虺隤，百战山川入眼来。行伍姓名浑历历，定知水镜不遗材。
井田未坏军民一，去古堪嗟此意衰。守望扶持无复有，一杯也自立藩篱。
嶙峋一柱削孤根，紫雾黄云互吐吞。别有长虹留剑彩，遥分星渚划天门。
一官负弩精神小，两木成林气象清。且道将军能止渴，正应宰相作和羹。
一战长驱七十城，可无馀勇替春耕。归来不作凌烟梦，只写清溪瘦影明。
南北湖干尽白坟，笳声催去哭边云。满州兵妇衣如雪，一半红妆学汉军。
咫尺青云是画图，肯将书剑老江湖。经旬不见匏居子，笔砚荒来一字无。
喜看回仗自青城，十里东风五色云。露布西来天一笑，舆图新复广安军。
冠军披羽独先登，壮勇还能不自矜。帝莫沉吟忧击郾，天教名将佐中兴。
负固荆蛮久不庭，皇天眷德统天兵。戎衣一着诛魁丑，万姓讴歌四海清。
将军按甲古妫川，万马骄嘶苜蓿天。但使王庭能绝幕，未劳车骑勒燕然。
他日曾休羽葆车，可怜宫寺已丘墟。云台诸将锵冠剑，却遣严光配坐隅。
石亨善战真无比，跋扈飞扬却累身。佩剑岂宜恩死士，拖金终要作诚臣。
生长幽方惯战袍，少年自许五原豪。沙堤榆柳春仍绿，走马清阴弄宝刀。
吴兵曾驻黑云都，江左夷吾此卜居。休把乌衣轻马巷，悬鹑结驷总丘墟。
五马浮江一马龙，亡何兵满建康宫。瓜分鼎峙从来事，犹说金陵王气浓。
桓州西去驿荒凉，李信屯边草不芳。白发老兵知故事，细将沿革说昭皇。
汉家初筑受降城，塞外烽烟入望平。胡虏已归屯戍减，陇头秋月向人明。
武皇精魄久仙升，帐殿凄凉烟雾凝。俱是苍生留不得，鼎湖何异魏西陵。
故国烟尘惨甲兵，劳生终日望升平。军持带得龙渊水，归去何妨一洗清。
经时涉塞意难论，乍见春风入烧痕。不道平章亭子畔，数枝红药向人繁。
休沐闲庭满绿芜，丹青聊自静中娱。少陵诗句余真愧，戏博将军画马图。
轻衫轻骑雪边州，不是书生战不侯。卧枕太阿龙夜吼，梦随冰冻截河流。
耕桑战伐饱曾经，庙毁村荒不乞灵。尚有君王盘马迹，至今草木不能青。
千里关山拥帝京，万村烽火照连营。天高玉塞朝催战，日落黄河夜敕兵。
读尽东床一卷书，不妨踪迹向来疏。剑津红帐为门户，想得多多送葬车。
流水无声伯业空，人言列国此争雄。至今春雨桃花落，还似当年战血红。
九江梁楚竟诛夷，自古才高必见疑。脱使郦生犹未死，将军来此亦何为。
一曲边声绕月楼，满天兵气似并州。塞鸿不管关山怨，闲却吹螺小比丘。
奇兵十万击匈奴，谷蠡屠耆未拟俘。对阵夺将金勒马，独身生致北单于。
羌笛横吹塞下秋，骁骑铁马满边头。丈夫报国应如此，不扫蓬婆誓不休。
落日官军举号齐，雕戈画盾障山蹊。不嫌铜斗通宵击，却厌斑鸡半岭啼。
将军久已归黄壤，江妇如何未黑头。若使将军知此意，素缣蒙首也应休。
钜鹿诸侯伟战功，咸阳宫殿转头空。如何盖世称无敌，也为虞兮泣帐中。
越酒如船醉不消，臛鸡烹鲤送归潮。战场杨柳三千树，争向尊前舞细腰。
邯郸公子善娱宾，玉貌樽前映塞春。欲得荆轲捐七尺，祗须宝马与佳人。
十里黄埃羽骑来，中宵飞逻栅门开。鸣笳拥彻元戎帐，报是生擒浩八回。
江南又见雁初飞，枫叶萧疏旋觉稀。边塞戍夫天气冷，谁家月夜捣征衣。
塞下人家盎盎春，又推馀泽及流民。庆州小范青州富，合作先生社稷身。
十载青萍赋浪游，萧萧羸马塞门秋。那堪茅店鸡声夜，落月梁间梦李侯。
日午行旌过羿村，羿蛮稽首引儿孙。不知何处多乔木，指点云头是剑门。
长安回首战尘中，马背行吹一笛风。寄恨翻成谪仙怨，始知深负曲江公。
寒窗一穗篆烟斜，纸帐孤眠对月华。信是道人风味别，枕边祇欠着梅花。
百战西师未可当，云屯千里动襄阳。为予引满银鞍酒，饮马鄢陵古道傍。
七雄戈戟乱如麻，四海无人得坐家。老氏却思天竺住，便将徐甲去流沙。
百年家学妙兵机，知彼犹怜己未知。绝爱奇功成砍树，何缘术足不如葵。
一壑风烟自可留，十年湖海漫狂游。短衣射虎真堪乐，莫恨将军老不侯。
惨淡乾坤动杀机，海邦经岁战尘飞。功成今日还归去，独向山中补衲衣。
山瓶乳酒下青云，气味浓香幸见分。鸣鞭走送怜渔父，洗盏开尝对马军。
海寇无端欲弄兵，满廷文武策谁成。儿夫自有终军志，未必中朝许请缨。
风雨千林剑色分，中原吾党渐离群。莫言天上无推毂，总向青山领白云。
夜台千古閟荒山，智母名高宇宙间。不向楚庭先伏剑，王郎应自乞身还。
郡斋空古塞垣西，才喜相逢又解携。若值山东豪侠问，嵇生慵更作书题。
莫将戏事扰真情，且可随缘道我赢。战罢两奁分白黑，一枰何处有亏成。
群胡烧入雁门关，舆疾丁璋战独艰。可惜五千貔虎士，黄沙不见一人还。
少小不知边塞道，雁门闻说在天涯。如今流落桑乾外，南望山阴即是家。
汉兵围合左贤王，吹角千山夜有霜。君试狐奴城上听，岂堪秋色满渔阳。
年年花发可怜春，今年见花愁杀人。不是风光近来别，祇缘兵战此时频。
汉兵飞度下朝鲜，十万旌旗鸭绿悬。烽戍祗今寒月色，可闻杨仆将楼船。
尘昏菱鉴懒修容，双脸桃花落尽红。玉塞梦归残烛在，晓莺窗外啭梧桐。
深谷人家尽力耕，老翁稚子笑相迎。但愁官府徵租赋，不识风尘有甲兵。
浪走娇儿意却痴，长安饿客最忧时。尤怜甲士寒侵骨，十万边兵政有辞。
昔日随流今逆流，昔时今日有来由。李将军本穿杨手，误向南山射石头。
匹马游边已千里，如何未奏凯歌声。太平不用干戈策，辜负胸中百万兵。
蹂残村落万魂惊，敢意分梨洗甲兵。今日功成谁得似，汉家二霍早知名。
巨盗乘虚起浙东，猖狂如在笑谈中。钱塘犹喜官军复，破贼须从此立功。
何处江山好定居，卜邻真拟傍专诸。骚人巳落滋兰事，濠叟犹传说剑书。
晓发高沙卧一航，平沙漠漠水茫茫。舟人为指荒烟岸，南北今年几战场。
三月渔阳大出师，君王按剑捷书迟。鼓声不为将军起，岂独封侯是数奇。
千里归来一叶轻，烟霞琴剑半纵横。试将箧底新诗读，尽是潇湘暮雨声。
白龙堆里塞云昏，黄鹤歌残马上论。自恨良家充内选，也同公主嫁乌孙。
独拥残兵守邺城，伫儒袁尚去擒兄。一时天地方翻覆，安把人伦罪审荣。
谤佗佛法坏佗禅，剑树刀山在目前。井底乌龟吞夜月，木人回首哭苍天。
谩劳苛法罔生民，遂使先王泽尽湮。岂但法行还自弊，山东兵起更亡秦。
老去收身百战场，厌闻鼓吹奏西凉。凭君剩把珠帘卷，要与青山共此觞。
鹰犬萧萧得隽回，独骑瘦马下崔嵬。南山风雪黄斑出，不见将军纵猎来。
萧条书剑别吾曹，回首鹓班建礼高。不是三闾才见忌，千秋谁见楚人骚。
黄云一望断人肠，天岭东南是故乡。十六军州成大漠，石郎妻子亦辽阳。
七里黄泥红树冈，西风果熟一村香。居人只道山深好，三百年来是战场。
簟纹如水帐如烟，一榻清风直万钱。困卧北窗呼不起，老夫风味也堪怜。
三广兵齐气概雄，牙旗高处识元戎。辛勤止欲消民害，非为云台第一功。
赵高胡亥速天诛，率土兴兵怨毒痡。丰沛见机群小吏，功成儿戏亦何殊。
笞骂多端了不喧，与萧颖士仆差伦。休言数载携书剑，浃日尽能报主恩。
醉把金鞭度绿杨，军民夹道笛声长。红旗千面诗千首，半杂风云入建章。
白驹驰隙鬓毛斑，簿领纷纷世愈难。安得一军提将印，横行西域斩楼兰。
平生忠勇建殊勋，薏苡疑珠竟不分。光武明如辩谗者，肯教千古负将军。
一举全齐纵二城，风云惨澹五年兵。奈何不世兴王业，事已垂成闲已行。
笔法有神缘剑舞，诗坛游戏也无妨。却嫌踏破铁门限，刬草堂前化鞠场。
公主琵琶胡地秋，将军刁斗汉关愁。相逢老病无依卒，未说沙场泪已流。
一片淮山落照中，开船忽遇打头风。行军元帅传言语，别拨官军下浙东。
新裁斗帐白生绡，百种奇花五色描。凤蜡低悬通夜照，有人双度可怜宵。
朝阳飞影战馀寒，楼上高人久屈蟠。想见倚栏三盏后，醉横诗眼与天宽。
别来满眼簿书尘，想像湖边玉立身。文阵时传骚将令，愁城不倩酒兵巡。
南阳高卧屈将军，往事流传水墨昏。莫讶轴闲茅屋小，个中藏得汉乾坤。
谁将双柱兵厨酒，留与闲民尚有馀。珍重平分风月手，又将新句擘笺书。
五原塞上款呼韩，春草新迷拜将坛。从此车书三万里，边臣日日奏平安。
军山流水绕旴城，曾记维舟听晓莺。君过柳阴聊驻马，春风叶叶是离情。
碧湖风定水痕平，雪竹幽禽自好声。我羡清源高隐士，干戈人世不知兵。
谁为苍生起病癯，参军药裹欲何如。湖东道义为针石，不用先生肘后书。
剑逐惊波玉委尘，谢安门下更何人。西州城外花千树，尽是羊昙醉后春。
饮酒不论彭泽令，草书浑学右将军。更知近日诗为苦，未及襄阳有几分。
良人平昔逐蕃浑，力战轻行出塞门。从此不归成万古，空留贱妾怨黄昏。
微吟仰屋耐调饥，腹负将军竟是谁。侧耳邻翁隔墙唤，黄鸡粥熟是何时。
一室依然似磬悬，传家负郭旧无田。䴙鹈剑售鹴裘典，只有藏书不卖钱。
艳歌能起关山恨，红烛偏凝寒塞情。况是池塘风雨夜，不堪丝管尽离声。
谢傅从容谈奕日，终军慷慨请缨年。风云阵列沙河上，虎豹旗翻帝寝边。
帐殿春眠日色饶，掖垣簪珥自群僚。中官又启排当就，亭午传宣且放朝。
闻说奔军闯阆州，馀州民溃去如流。亲曾见虎诚堪怖，只为狐惊亦可羞。
出岭新吟问老铦，丹青费尽笑无盐。涧阴雪立寒更尽，才识元戎玉帐严。
山西旧将本书生，归老岩间未厌兵。卧闻布水中宵起，错认边风万马声。
才藻翩翩孙子荆，挥毫犹自气峥嵘。漱流枕石如终老，何必参军礼数争。
东风一夜早春来，梅萼飘香帐殿开。旋簇五辛宜稔岁，太平无日不衔杯。
一方僻险控孙曹，兵术相疑治道高。尚父鹰扬身未死，讵应典午得称豪。
海宇烟尘日夜生，中兴诸将正鏖兵。郦生三寸澜翻舌，一旦来归七十城。
夫命已从兵下殒，妾身宁向井中亡。何村千古青山地，应合更名节妇乡。
操一豚蹄亦可怜，欲将庙食自旌贤。坏墙颓壁神台笠，不见干戈六十年。
育王浑不奈伊何，脚跨天童又倒戈。不是浙僧全杀活，成人应少败人多。
杀尽降兵热血流，一心犹自逞戈矛。功成若解求身退，岂得将军死杜邮。
绿槐高柳咽新蝉，绫扇唤风阊阖天。见欲扫床悬麈尾，簟纹如水帐如烟。
十面埋兵擒项籍，三分割据愤曹操。忠臣报国心无尽，肯为家贫卖宝刀。
剑舞当年识大娘，花奴羯鼓漫悲伤。贞元朝士仍多在，应笑青衫泣白郎。
燕有空巢树有霜，楼前梧叶满银床。一从剑履归东洛，离恨空随濉水长。
吴魏有兵窥社稷，荆襄无地著英雄。将军识得人中杰，自把旌旄起卧龙。
化成丹碧出鳌头，独占闽川最上游。两剑合来灵一境，双溪分处带三州。
半载秦川令始行，论文犹未款群英。横戈且趁从军乐，不及期年待政成。
青松夹道英州路，终日千岩万壑间。唯是看山心不足，又携兵妓看南山。
每夜停灯熨御衣，银熏笼底火霏霏。遥听帐里君王觉，上直钟声始得归。
直将民社同儿戏，不蓄干戈不蓄兵。军马不来无别策，只催百姓急修城。
人与花枝竞艳妆，重重珠翠绮罗香。流苏帐小银屏暗，坐倚熏笼欲断肠。
刀兵劫海苦漫漫，原野遗骸葬若干。尽大地人须荐取，眼睛突出髑髅寒。
垂鞭相送醉醺醺，遥见庐山指似君。想君初觉从军乐，未爱香炉峰上云。
点尽官军点到民，三千新遣殿司兵。流移更讲关防策，预结强丁戍列营。
竹叶舟前客念家，慈云瓮里事如麻。而今不笑檀槐战，笑汝研桑了岁华。
东海先生久住人，品尝识得味偏真。爬沙跋浪横行者，都作将军瓮盎珍。
阴阳妙合互藏精，万物森然各有神。靡草露机坤是复，野龙交战指迷津。
荒城戍卒打残更，道上无人天未明。一似衔枚蔡州去，只无鹅鸭混军声。
纵横才略领千兵，雕鹗群飞战舰轻。海浪掀天须破贼，始知名将是儒生。
萧何识信在逡巡，此事从来妙若神。不是将军难著眼，正应黄祖是凡人。
雨淘沙碛炫银色，浪打石根如斧痕。近日船军少登岸，松山窝处已成村。
锦纨爱子亦从军，长鬣苍头总策勋。谁夺强王万金首，帐前齐说小郎君。
夜寒孤笛水边楼，忆著西风古塞头。一曲落梅吹得苦，吹人不管听人愁。
多难频仍漫自伤，兵戈从古致凶荒。此身本合填沟壑，不见前贤卧首阳。
石罅泓渟剑气潜，谁将楼阁苦庄严。只知煖热游人眼，不道苍藤翠木嫌。
时平塞外野苍苍，休息三军艺稻粱。耕凿已堪忘帝力，不知何地是沙场。
壮士悲歌出塞频，中原萧瑟半无人。君王不负长陵约，直欲功成赏汉臣。
哀笳动地逼长城，细柳营中辄夜惊。老弱婴城壮士死，将军高枕听秦笙。
南国烽烟拥二酋，皖城千雉望旄头。地当三辅惊多垒，谁向军中借箸筹。
蓟门白日塞烟开，记室翩翩草檄才。卫霍空教尊贵甚，当年投笔有谁来。
向来敌帅窥吴越，稳泛楼船舍骑兵。开辟所无颠倒事，可能今日独横行。
燕石扶栏玉作堆，柳塘南北抱城回。西山剩放龙津水，留待官军饮马来。
一枕仙游足自娱，萧然清思离尘区。十洲三岛经行处，知有岷峨剑阁无。
洞庭之西湖水东，客行三日上江风。行行塞雁青天外，个个轻鸥白浪中。
建业斜峰入望遥，行边剑气倚青霄。凤凰台上青青草，几度题诗吊六朝。
两年一剑为谁留，古邑重来四十秋。不是过辞元亮酒，知公偏爱赤松游。
小阮琵琶信陆沉，江湖何处觅知音。步兵莫作穷途哭，归去山中啸竹林。
旧统边军赤水犀，新封京观是鲸鲵。文昌奏入中黄霁，武库兵收太白低。
任教雪压色终胜，却要风严香更闻。江雨细时青子熟，闻名犹救渴将军。
微月东南上戍楼，琵琶起舞锦缠头。更闻横笛关山远，白草胡沙西塞秋。
小至时欣云气祥，玉阶渐见管灰扬。不知边塞征人妇，可有闲情验线长。
关榆落尽雁声稀，一望龙堆雪乱飞。军士向南呼万岁，天家八月赐寒衣。
绝品知君尚未尝，三山绛帐喜相将。冷官岂是淹贤地，尤物聊观十八娘。
千顷膏腴紫塞秋，健儿耕作贵人收。金城遗迹犹堪按，只在忠良与国谋。
赤气氤氲夜指天，旄头落地如火然。晓来西山一鏖战，夺得牛羊归满川。
紫塞来时偶失群，追飞已隔万重云。人情所喜惟朋附，耳听孤鸣似不闻。
翠萝牵恨引丝长，黄叶将风战晓霜。莫怨一枝栖未稳，上林春树近昭阳。
悲风惨惨雨修修，岘北山低草木愁。暗发前军连夜战，平明旌旆入襄州。
干戈载戢世平康，神骏无羁尽脱缰。新水满沟春草绿，风光好似华山阳。
淮甸流离唐赤子，将军奇特魏黄须。愿将银管书忠谊，粪土东京赵与胡。
房宿何年寓世间，四蹄踣铁度天山。沙场酣战夸神骏，奏凯归来十二闲。
洞口飞琼佩羽霓，香风飘拂使人迷。自从邂逅芙蓉帐，不数桃花流水溪。
猛将谋臣气霭云，兴邦雪耻在奇勋。因思卫国琼瑶报，更忆吴人组练军。
东风拂拂到行朝，剪彩膺时下绛霄。不但剑歌随骑曲，行须仪凤舞云韶。
盖世英雄冠古今，干戈未定日相寻。帐中一夕悲歌处，霸气难降儿女心。
百年父老不知兵，楚汉相持尚有营。日暮牛羊归虎落，野鸡飞过霸王城。
受降城下战初回，无定河边画角哀。落日沙场秋色满，题诗人在赫连台。
天亡一语更含糊，正恐君王善战辜。垂死此心犹未悟，江流千古惨悲呜。
炎炎畏日树将焚，却恨都无一点云。强跨蹇驴来得到，皆疑渴杀老参军。
巢岸南分战鸟山，水云程尽到东关。弦歌自是君家事，莫怪今来一邑闲。
北伐匈奴事可悲，当时将相是其谁。君臣束手平城里，三十万兵能忍饥。
白头白项翅铺银，入手观来却似冰。此虫异众称奇白，总无颜色是将军。
谁将一段楚天碧，磨向崖心万仞馀。桥柱不题司马字，兰亭留待右军书。
楚客犹疑刻剑痕，秋风已到孟尝门。残潮落月天涯夜，剪纸谁招万里魂。
忧患欣逢贤故人，南楼解榻振衣尘。赤壶频送兵厨酒，满酌能回老病春。
田头老父话生平，不学终军漫请缨。南亩未为遭遇晚，亲逢天子问春耕。
玉帐元戎金马儒，还同严武在成都。新诗欲得何人和，席上能容杜老无。
积粟成尘竟不开，谁知拒谏剖贤才。武王兵起无人敌，遂作商郊一聚灰。
为国先须班马政，蓄储专以备兵戎。近来贵室豪家子，金勒雕鞍纵侈风。
未舞霓裳宝髻斜，流苏帐里再盘鸦。君王细看春风面，终是香云减一些。
踏遍三边过剑关，故山风月几年闲。如今著我中间住，风月无缘独占山。
艺祖怀柔不耀兵，白沟如带作长城。太平自是难忘战，休恨中间太太平。
九月风多裋褐单，剑光抱月忽飞还。人言华顶峰前路，正在白云飞处山。
军中如意挥诸将，依约东山啸咏兄。不遣君王湛酒色，市朝犹足肆王甥。
白发参军赋欲成，桃花浪急午风惊。可怜一片芜城月，子夜还从海上生。
汉兵南下未央灾，鱼服龙潜隧道开。世外老翁何所与，君王空筑望仙台。
兵厨酿乏吻生烟，阮校如今作赘员。却怪渊明便归去，酒材犹自有圭田。
旌幢戈戟满郊原，饮马长河水欲浑。风飏酒帘杨柳外，行人遥指是苏村。
沧海龙飞霹雳惊，云间电影万蛇明。六丁怒挽天河水，特为人间洗甲兵。
十五年前宿战平，长亭风雨夜连明。无端老作天涯客，还听当时夜雨声。
缘饰了时称好手，作为成处是真家。须防冷眼人观觑，傀儡都无帐幕遮。
越王兵败已山栖，岂望全生出会稽。何事夫差无远虑，更开罗网放鲸鲵。
南山四至分明也，一日元来十二时。两个泥牛齐著力，矛头淅米剑头炊。
晚节先生道转孤，岁寒惟有竹相娱。粗才杜牧真堪笑，唤作军中十万夫。
腥风吹海向来惊，玉帐分弓射怒鲸。千里妖氛都镜净，商船载月夜深行。
两岸斜风万灶烟，数声柔橹夕阳天。江空月落人何处，琴剑东游忆往年。
道人扫洒一间房，纸帐梅花滋味长。清晓起来无个事，炉香端简面虚皇。
辽阳新草未抽芽，关上红梅满树花。塞外风烟原自别，从来春早是京华。
龙虎山中有道家，上清剑履绚晴霞。依时进谒棕毛殿，坐赐金瓶数十茶。
万里烟沙惨淡中，西风遥跨锦花骢。囊中自有如椽笔，归上将军第一功。
从师出塞一年期，几度山前暗泪滋。知尔旧乡情倍切，梦中白发两垂垂。
半阴半雨半晴天，老觉身闲尽愿眠。见说军民做端午，竞沽官酒斗村船。
划破虚空一剑间，六根同转上头关。如今宴坐庵中事，政在凡夫道法间。
月没辽城暗出师，双龙金角晓天悲。黄尘满目随风散，不认将军燕尾旗。
诗才旧压丁都护，将略平欺霍冠军。一代鸡林传丽句，千秋麟阁画元勋。
楚水悠悠浸楚亭，楚南天地两无情。忍交孙武重泉下，不见时人说用兵。
北来游骑日纷纷，断岸长堤是阵云。万落千村藉不得，城池留著护官军。
脱急曾闻匿异人，论功仅得号将军。长身已逐云烟去，赖有孙枝记旧勋。
鸾舆五月幸龙冈，宣唤新声促晓妆。拨断冰弦秋满眼，塞天云碧草茫茫。
箕裘谁复二王如，底事吴兴一卷虚。记得向来贞观例，黄金遍购右军书。
惨澹秋阴覆血痕，参差苏石倚蟠根。古来此是埋冤树，今日还栖战死魂。
谁解兵戈有息机，魂销往事但惊飞。人民城郭今无恙，几月辽东鹤一归。
战伐已闻初卸甲，耘耔却喜近添丁。明年小稔应堪望，雪后平畴宿麦青。
袁郎风格抗浮云，咏史高吟世未闻。乘月泛江今古有，不知谁是谢将军。
将军不知何代人，山下至今存古坟。当年史牒已莫考，空馀花卉扬清芬。
干戈扰扰恨何穷，南北东西任转蓬。世事不堪长龃龉，胸中赖有气如虹。
茫茫青草绕城台，思见故人心眼开。书记定随兵部出，戈船飞骑几时来。
兵戈故国日彫残，野蔓荒烟白骨寒。目送飞鸿度关塞，有书无处报平安。
万古交驰一片尘，每回回首即长颦。终军壮节堆黄土，何用浮名绊此身。
戈船战棹疾如飞，莫遣潮沙淀海湄。草奏直须穷利病，奉身从此系安危。
烟霄闲似在烟霞，唯有龙图学士家。和了御诗垂锦帐，卧听仙乐出宫花。
耻从岳牧立尧庭，况见商周战血腥。携得一壶闲处饮，不曾苦醉不曾醒。
故里泉声不可闻，携琴相约鲍参军。山瓢只系经行处，落叶空山好觅君。
马上黄须恶酒徒，搭肩把手醉相扶。见人强作汉家语，哄著村童唱塞姑。
先传陕右定天都，西域新来汗血驹。旧府折冲三十六，尽依铜虎铸兵符。
驰逐三军出楚关，白头慈母望生还。归魂不到闽溪月，飞度临濠若个山。
英雄转眼逐东流，百战工夫土一抔。荞麦茫茫花似雪，牧童吹笛上高丘。
出剑门兮入剑门，眼空寰宇一闲身。杖挑一滴江南水，散作西川劫外春。
城门书开车马喧，人行呵道竞摩肩。军兴那得廷如水，监郡从来不爱钱。
落落庙碑摹瘗鹤，阴阴宰木宿神鸦。可怜宝剑凌云气，散作金灯满地花。
野花绿水红香动，石壁晴霞倒影奇。好句诗人曾拾得，重来绝笑剑痕痴。
青羌遗种号云郎，山鬼呼群满大荒。玄甲金戈霄汉下，西南天地扫欃枪。
倚天双剑古今闲，三尺高于四面山。若使火云烧得动，始应农器满人间。
周宣辟国号中宗，六月兴师洒汗同。莫为苦寒辞出塞，采薇归戍亦论功。
数年风土塞门行，说著江山意暂清。求取罢兵南国去，满楼苍翠是平生。
彭蠡鏖兵势颇穷，韩生徇节意何忠。那知汉室论功日，不录荥阳纪信功。
不画椒房百子图，销金帐下拥流苏。聊将鸥鹭沧洲趣，伴送江西古竹炉。
故老相逢竹外村，能谈旧史忆乾元。大儿昨日从军去，惆怅无人给晓昏。
蓦直中原掌似平，范阳巢穴奈天成。未能太古全无事，黄帝如何不治兵。
墨光之外喷秋光，夜永江寒楚塞长。记得苍梧多泪竹，缄愁无柰断衡阳。
秋风窗下月昏时，梦逐西园蝶未知。帐底寒香人寂寂，谁将醉墨洒淋漓。
绝塞为神亦可怜，一瓢冰雪献尊前。经年佳节同寒食，莫把清贫诉上天。
纵横世路久无猜，布劫争先岂系怀。与我一枰撩万绪，操戈信是逐生来。
处处箫笳接旆旌，时时风雨送秋声。紫驼白马三千帐，野草荒烟十二城。
八闽一半海侵城，万里波涛一叶轻。边塞中原今莫问，鹧鸪声里送君行。
月娥树上赤花香，羽帐琼楼子夜长。玉兔白蛙身不老，水银一臼结玄霜。
剑倚晴空杀气高，鼪鼯胆破抱弓嘷。天公应欲行勋赏，故剪春罗制绛袍。
一剑沙场独苦辛，天阴杀气作黄尘。沉思鸟尽弓无用，肘后累累却顾身。
坟墓俄惊俱发掘，妻孥生死若云浮。凭谁乞我金千镒，自愿提兵殄寇雠。
浮山未破水先腥，浩浩蝇蚊昼夜声。东海不知蒲塞味，谁人十万作牺牲。
虎斗笼争寂不闻，銮舆频别靖南军。长安旧帝无人识，空有阏氏拜彩云。
汉使徵兵诏未休，两行旌旆接扬州。试上高楼望春色，一年风景尽堪愁。
执法严明凛不阿，西征北讨战功多。更将俎豆文军旅，不废投壶与雅歌。
拜别慈颜强荷戈，肃将君命敢蹉跎。倚门莫念边城事，圣代于今雨露多。
宝剑青骊照国门，飘飘豪气识王孙。车前挂得椒浆去，濑渚先浇烈女坟。
战国纷纷似乱麻，钓丝谁记旧秾华。召南礼乐栖何许，故莒城中太史家。
秋风九塞静狼烟，铁骑千营夜醉眠。大奏钧天酬上帝，君王法驾在祈年。
晚风知我兴飘然，力战浮云露远天。判却明朝官长骂，与君彻晓引金船。
明远高楼百尺悬，寒光遥夜动龙泉。由来宝剑司空识，紫气行看北斗连。
芒砀山前气结龙，干戈天地各争雄。尽收人杰摧强楚，倡义谁知是董公。
任昉当年有美名，可怜才调最纵横。梁台初建应惆怅，不得萧公作骑兵。
千花万花锦满城，牡丹开后熟朱樱。春深五斗金茎露，醉杀陈留阮步兵。
孺子才华间世奇，圯桥相遇即相知。不因进履传兵法，寸舌那能作帝师。
马首琵琶彊自随，娇歌还自泪双垂。霜风若飒蛾眉泪，塞上和戎更觅谁。
塞雁南来已北归，乡心空逐暮云飞。楝花落尽寒犹在，月下金波点客衣。
虎头孙子顾参军，八法纵衡写墨君。龙伯由来宝湖石，凤毛何事刷春云。
万姓临江听凯歌，岭南今喜息干戈。谁知一阵风霆怒，化作两邦春气和。
城南春深草乱飞，门前流水没渔矶。百年此地踏青客，今岁从军犹未归。
三时烽火近关秋，马耳山前小队游。面缚胡儿称可汗，却教擎剑导鸣驺。
白登山寒低朔云，野马黄羊各一群。冒顿曾围汉天子，胡儿惟说李将军。
天子临江渡六军，长江无浪天无云。笑杀当年魏文帝，武夫空复有千群。
水殿春深宝帐开，云中箫鼓下瑶台。女巫定索迎神曲，玉字泥缄着意裁。
天然潇洒绝尘埃，四面如山画帐开。世上何须问仙境，只应此地是蓬莱。
八月无霜塞草青，将军骑马出空城。汉家天子西巡狩，犹向江东更索兵。
暂辞堂印执兵权，尽管诸军破贼年。冠盖相望催入相，待将功德格皇天。
几重岭隔几重湾，路入濛濛烟雨间。独立溪桥重回首，前头已是剑州山。
将军一叱靡千人，未可掀髯便笑秦。枉筑高台闲戏马，汉王将地拟功臣。
腰间宝剑七星文，掌上弯弓挂六钧。箭发囗云双雁落，始知秦地有将军。
夜鹤相催蕙帐眠，归来领略旧山川。油云捲入双峰顶，收得声名四十年。
岭南多梅却少雪，塞北苦寒花绝无。争似吴峰千尺白，暗香疏影两三株。
谁劝临行以母辞，当年苦战后人悲。祗应阳羡溪头月，曾见将军射虎时。
孤城高倚汉江秋，血战三年死未休。铁石肝肠忠义胆，精灵常向岘山留。
塞北江南风壤殊，谁令绝漠锦氍毹。蹶张超距闲无事，何幸朝廷用郅都。
吹散青云见好峰，家林祗在此山东。寄声猿鹤休悲怨，蕙帐今宵遂不空。
扬子江头杨柳花，金山对面是京华。行人归醉军城酒，北向青门正熟瓜。
碧玉千寻剑影寒，夜深光怪逼危阑。句吴霸略成尘土，空有青山覆石坛。
膻秽初闻颍水清，东君更复过蒙城。应须鄂渚兵同入，贼垒聊烦尽刬平。
弄兵澒洞射阳秋，一纸招呼杀气收。十万苍生惊魄定，活人阴德过宾州。
一同游蜀道登天，回首斯须十二年。老我风神今不似，剑门关内陈场前。
光武休戈诏子陵，高台时暂别烟汀。当时四海皆臣妾，独有先生占客星。
兵散弓残挫虎威，单枪匹马突重围。英雄去尽羞容在，看却江东不得归。
江淮表里拱神州，底事干戈不肯休。试上凤凰台上望，定山尽处是瓜洲。
甲帐居神本妄言，露盘犹在国东迁。欲知千载金人泪，为耻君王不得仙。
一官塞北似飘蓬，邂逅威严霁弱翁。它日若陪林下客，亦能把钓待秋风。
见说春耕溪水头，赋诗犹忆玉京游。莫夸塞北千蹄马，宁买江南十角牛。
三秋苦战在黄沙，血作胭脂山上花。孝有曹娥曾弗子，忠如去病不为家。
洛阳红紫闹春光，五剧三条锦绣香。跬步不诒今日愧，将军一语更难忘。
木牛流汗上青天，汉火明知不可然。谁识连峰攒剑戟，正虞天啬孔明年。
九江山色壮名州，千里军容镇上游。自惜宝刀堪报主，岂缘金印觅封侯。
将军心眼到沧洲，木脱波生一夜秋。想得笔端凫雁足，又添㶉𫛶起沙头。
兵厨酒色似鹅儿，计泛楼船会有期。苇折荷枯秋露净，更看镜面渺瀰时。
初生一月即南征，历尽龙沙紫塞城。九月霜花凝绣褓，苦寒不断有啼声。
红亭绿酒郁金香，灞岸西风水气凉。极目云中千里外，鸟飞不尽塞天长。
江上寒云敛晓晖，一年两度照征衣。离人日日怀燕塞，何事孤鸿犹未归。
击剑呼卢酒半醒，雕鞍斜跨剪长亭。欲寻世路难穷趣，蒲海葱山一片清。
西塞山前吹笛声，曲终已过雒阳城。君能洗尽世间念，何处楼台无月明。
小山破体闲支策，落日梨花照空壁。诗堪记室妒风流，画与将军作勍敌。
雨骤风驰善用兵，公孙击地叹如神。如何壁垒疏防夜，已悟彭亡竟殒身。
鸾旗掣曳拂空回，羽骑骖驔蹑景来。隐隐骊山云外耸，迢迢御帐日边开。
十年几作五陵游，一剑高横万里秋。此夜龙光方射斗，乡心且莫视刀头。
宝鼎香销沈水烟，碧纱春帐薄如蝉。洞章吟罢愁成海，人在阑干月在天。
纷纷兵法漫相传，鬼谷书成秪数篇。不见济民兼利物，只闻孙氏蹙庞涓。
万骑櫜鞬列旆旌，凋庐严肃驾将兴。帐前月色如霜白，晓汲滦河窟里冰。
秦中花鸟已应阑，塞外风沙犹自寒。夜听胡笳折杨柳，教人意气忆长安。
谁运乾坤陶冶功，铸为双剑倚苍穹。题诗曾驻三天驾，碍日长含八海风。
军从南去三回胜，雪自冬来二尺强。今岁长春多乐事，内家应举万年觞。
春风有客梦刀头，政好将军侍太丘。为惜交情留信宿，无端樯燕聒离愁。
秦人百万征南日，蕞地苻融筑此城。把隘亡兵今有几，莲峰之下误争名。
塞上风高猎马稀，天山六月雪花飞。闺人不解征人苦，直到隆冬始寄衣。
数顷荒田负郭耕，笔床茶灶看锄云。一盏清泉荐秋菊，不知何处吊参军。
新赐宫衣雪色如，归荣况及早春初。公卿祖帐都门外，人道风流似二疏。
卧游亭在古椿园，万里轺车出塞垣。天马一从随汉使，星槎谁复到河源。
老来百念尽消磨，无奈云安入梦何。壮忆公孙剑器舞，愁思宾客竹枝歌。
北来骁虏尽成禽，九庙行闻奏凯音。从此燕齐如振槁，将军勋业似淮阴。
十年别却春风面，今日将军卷里看。洗我缁尘三万斛，水痕清浅月团团。
塞北梅花羌笛吹，淮南桂树小山词。请君莫奏前朝曲，听唱新翻杨柳枝。
从来高价莫饶伊，百战场中奋两眉。夺角冲关群会也，丛林谁敢更相欺。
塞北烟氛扫未开，何劳青眼过江来。道人已办游山屐，福将谁胜上马杯。
五月南中正毒淫，轻风一埽翠涛深。陈师不用鱼丽阵，横笛空传龙塞音。
江上何人吊屈平，但闻风俗彩舟轻。空斋无事同儿戏，学系朱丝辟五兵。
虎头猿臂捷如飞，三陷胡兵三突围。冒雪夜驰沙碛外，长缨亲系左贤归。
黄河洗剑跃双龙，人物由来一偶逢。今古战场羞竖子，不如仙路好相从。
泽国江山入战图，生民何计乐樵苏。凭君莫话封侯事，一将功成万骨枯。
抛却弓刀上砌台，上方台榭与云开。山僧见我衣裳窄，知道新从战地来。
天下精兵掌握间，便宜长啸入秦关。奈何伏剑区区死，不辨书从赵李奸。
百战吞胡塞上名，戚家兵似李家兵。独持绣斧从天下，霜满将军细柳营。
永和笔阵在山阴，家法惟君悟最深。寓得梅花兼二妙，右军风致广平心。
洪生胸中有兵甲，陷伏无妨寡敌多。因已收功擒首贼，老夫长啸也高歌。
南来憔悴一身存，归雁哀鸣久失群。莫怪夜行人不问，形容岂似故将军。
岩下碧藤挂紫烟，岩头白石插青天。精灵屹作乡邦镇，一剑霜寒二百年。
北狩当年事忍闻，至今惆怅靖南军。可怜血战残衣在，板子矶头几片云。
洞庭湖水碧如天，一剑凌秋兴渺然。琪树金莲栽未了，人间回首又千年。
石氏君臣尽播迁，晋阳兵起据中原。早知只有三年汉，何似捐躯报晋恩。
山中云散千年气，堤上人耕百战场。瘦马独行回首处，冷烟斜日似咸阳。
月没荒城晓角催，风清平野暮云开。射雕都尉分弓去，杀虎将军奏捷来。
毫端真敌万人军，蔬笋能空粉黛群。机幕昼闲仍吊古，不胜东合好郎君。
将军横槊面潮红，一举淮南埽地空。堪笑楚人无伎俩，至今犹说马牛风。
一叶漂摇扬子江，白云尽处是苏洋。便如伍子当年苦，只少行头宝剑装。
三关旗帜拥秋云，上谷精兵天下闻。报道儒臣为郡吏，边城不用霍将军。
白旄风急秋阴薄，玉帐云深夜色寒。饮散辕门天似水，一庭霜月在琅玕。
平生所学尽虚谈，为吏文书百不谙。唤作参军真漫浪，军中底事更须参。
邦惟固本自安宁，临下常须驭朽惊。何事十旬游不返，祸胎从此召殷兵。
葳蕤帐躲剡溪藤，谁道梅花冷似冰。梦入罗浮最深处，一团春色煖霞蒸。
月转觚棱夜未央，倚床自炷水沈香。芙蓉小帐云屏暗，二十五声秋点长。
举子三朝寿一壶，百年歌好笑掀须。厌兵已识天公意，不忍回头更指渠。
古木号风抱不平，百年忠义日争明。坟前人马空存石，何似当时听用兵。
沙海原南古战场，曲池荒畎荫堤长。相逢折得芙蕖赠，莫向西风笑冷香。
九门已散秦医药，百辟初颁凌室冰。饮食祈君千万寿，良辰更上辟兵缯。
中原秦鹿待新羁，力战纷纷此一时。有道吊民天即助，不知何用牧羊儿。
出关筚篥更频催，陇水千年去不来。若作从军一荡子，犹能生向玉门回。
霜落石林寒影空，苍鹰敛翮向秋风。阴山狐兔肥堪煠，宁数将军射猎功。
红颜宛转马蹄间，玉箸双垂别汉关。无限春风抛塞北，不教青冢遍阴山。
低拨琵琶怨思长，不禁尘染汉衣裳。君王岂是无奇策，闲却将军用女郎。
汉将少谈云鸟阵，禁廷新拜虎符臣。秋天白日明戈戟，罗绮轻骄跃马人。
溪藤百幅净如练，裁作斗帐同君清。觉来满洞白云起，耳畔更听松风声。
衮衮河流隔太行，盘盘关路接荥阳。曹瞒已去温侯死，赢得悲歌古战场。
战鼓无声落日黄，英雄自古是天亡。乌骓不失阴陵道，岂有山东与汉王。
黄河千里扼兵冲，虞虢分明在眼中。为向淮西诸将道，不须夸说蔡州功。
君诗雅胜五言城，白雪篇章分外清。不许同僚持寸铁，笔尖战退老书生。
为忧玩色堕军实，故假陈兵去二姬。却恨此机深莫悟，后人不谏受西施。
晴天霜落寒风急，锦帐罗帏羞更入。秦筝不复续断弦，回身掩泪挑灯立。
读易山中暮复朝，野烟收尽即青霄。凭君一上飞云嵿，旧有仙人剑化桥。
玉帐屯兵渭水湄，琼林锡宴夜归迟。四山苍翠秋无影，月浸中天白羽旗。
王师为体须持重，主将犹须纪律明。功业直须豪杰做，如何贪鄙可论兵。
五月公私乏见储，师徒野掠竟何如。自怜无力操戈从，未敢偷安饱饭居。
临春高阁上侵云，风起香飘数里闻。自是君王正沈醉，岂知消息报隋军。
汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
塞上中春草未生，玉关人去不胜情。江南春色应难别，留得霜天雁一声。
男儿盖棺事则已，壮士拔剑歌莫哀。功名富贵我何有，松菊田园归去来。
三休亭上狎樵渔，爱子持觞问起居。不似东山输别墅，愿从黄石授兵书。
西塞山前一钓丝，此情唯有白鸥知。黄尘不上矶边石，坐到风恬浪静时。
晋地无戎卧贼曹，民兵赐笏解弓刀。六年讲武儒冠在，不踏金门著战袍。
将军老去已封侯，汗血功成百战秋。得放华阳春草里，黄金何必更笼头。
云谷依然十二峰，遁翁曾在此山中。满川风月今谁主，猿鹤哀鸣蕙帐空。
扰弱新蒲叶又齐，春深花落塞前溪。知君未转秦关骑，月照千门掩袖啼。
长淮烟静是天津，兵里因循一半分。尚有旧时鸥与鹭，夕阳归处记南云。
百战功成四海安，君王方念守成难。骅骝尽入飞龙厩，时复牵来仗里看。
九月严霜塞下飞，连营回首望寒衣。将军纵上移屯奏，无柰公卿半是非。
茆屋初成亦可怜，更悬青帐小窗前。不嫌索寞无春梦，解使君心合眼眠。
海日遥凝上将袍，胡霜不及侍中刀。兵临瀚海冬无雪，骑转阴山马正骄。
破屋哀哀啼老孀，祗因兵后又年荒。一家十口存无二，废尽门前陌上桑。
自是清时翰墨流，水边林下莫淹留。汉皇正在麒麟阁，欲画将军博陆侯。
风急扬沙拔汉旗，曾经睢水解重围。不缘天夺单于魄，虎旅何时塞外归。
多事池边促织儿，声声哀怨旅魂知。干戈满地无机杼，长夜辛勤说与谁。
纸帐梅花醉梦间，了无它想鼻雷鼾。鸳愁凤恨不入枕，睡觉身疑在广寒。
旧是云山自在身，误将书剑逐风尘。犊车何日移家去，还作条桑种杏人。
兜率天宫百宝装，暂来尘世一空囊。愿将世界囊中贮，莫与波旬作战场。
一初阇黎诸法解，吹得道人双剑箫。大道不知宗北秀，看山直欲尽南条。
边城已在虏城中，烽火南飞入汉宫。汉庭议事先黄老，麟阁何人定战功。
强记师承道古先，无穷新意出尘编。一言有补天颜动，全胜三军贺凯旋。
川原膴膴小曾峦，千古英雄剑气寒。渗漉仁风并义泽，只今光燄在毫端。
铁面波斯驾怒涛，黑风才起浪头高。倒撑小艇抽金镞，恰似将军入不毛。
三日炎歊不可当，一宵风雨夜微凉。群龙莫吝为霖手，且与乾坤洗战场。
满眼豺狼兵火馀，我今那暇哭穷途。青鞋踏雪江南岸，试觅黄公旧酒垆。
虎丘山头夜泊舟，青锋相为割离愁。吴王墓里三千剑，白虎于今不敢游。
劳君载酒蒜山傍，未许春风十日狂。一曲延陵歌作剑，白杨堆里泣秋霜。
滔天逆党作兵端，坐致酋渠诏意宽。咸与惟新皆赤子，释囚尽复汉衣冠。
一心能感众心齐，铁瓮高吞剑阁低。多上散花楼上望，江山供尽好诗题。
凉霜八月塞天寒，飞度衡阳楚水宽。少妇楼头初掩瑟，一行先向夕阳看。
翠雀衔云堕翠芜，砥峰倒影卧平湖。飞花不到穿帘月，高倚晴天一剑孤。
心明始信元无佛，气住何曾别有仙。领取三山安乐法，蒲团纸帐过年年。
万事无如退步眠，松床纸帐暖如毡。梦中说话无花草，况是山僧不会禅。
一语能平百战尘，两朝赤子尽归仁。十年困卧边亭鼓，同祝公年是几人。
历头恰恰三月小，销减欲去未行春。祖帐不知春去处，清苕拍拍柳晶晶。
花时伏枕𣨼归情，纸帐罗浮梦未成。不是宫霞分片色，空教笛里落春声。
夜半江风金鼓声，拔营初起石头城。虏情不料诸军渡，一战淮西唾手平。
太傅勋名半纸残，百年人子痛如山。缘何方寸非徐庶，忍死慈亲一剑间。
暖风吹帐日光迟，恰似清和四月时。黄鸟不知人懒起，未明啼上绿杨枝。
瀰川急雨暗秋空，无限琅玕澹墨中。剑甲摐摐军十万，欲将貔虎战斜风。
塞外风霜冻异常，水池何事旷如汤。溶溶一脉流今古，不为人间洗冷肠。
屹若金汤不可攻，犬羊谁肯自投降。势穷方献将军印，何似当初莫渡江。
自古男儿要自强，腰间金印有时黄。时来不用龙泉剑，手搏楼兰献庙堂。
水亭不受俗尘侵，葛帐筠床弄素琴。一片风光谁画得，红蜻蜓点绿荷心。
后垄前冈一色松，相看冠剑几悲风。今朝笑语明朝哭，莫厌尊中酒不空。
黑帽健儿黄貉裘，匹马追胡紫塞头。相逢不肯通名姓，但称家住古云州。
华夷兵合汴城围，应举书生翰墨辉。斜虎已逃宫驾乱，腐儒犹整旧襕衣。
曾看老马五花纹，骥子风神又出群。世上骊黄总相似，不知谁为扫千军。
故里行人战后疏，青崖萍寄白云居。那堪又是伤春日，把得长安落第书。
采石江头山插天，江泉激石鸣湘弦。十年战血污江水，水中鬼神应醉眠。
仰枕糟丘俯墨池，左提大剑右毛锥。朝兰夕菊都餐却，更斫生柴烂煮诗。
酒压羔儿雪煮茶，红罗斗帐锦笼花。中书堂上权衡手，小物勤公定等差。
晓窗白发战西风，一笑青云往事空。惟有南山是知已，相逢多在画图中。
横天剑气夜光闾，晚入重楼护赐书。赢得花阴闲白昼，敢论终岁食无鱼。
燕国将军善主盟，新封诗将一军惊。范家老子登坛后，鼓出胸中十万兵。
玉戚金戈壮国容，每当三五候飞龙。月中真得持盈意，常见光华护九重。
驱山塞海未是勇，借问如何学日新。敛收不可敛之气，伏枥安流勇乃贞。
北斗垂天锦帐横，景阳催妾未鸡鸣。灯昏镜暗妆无准，糁粉过眉与鼻平。
雪霜未死阅年华，危叶萧萧战古槎。袅袅秋风官舍冷，半枝斜日带啼鸦。
蜀道难行高接天，秦关勒马望西川。峨眉崒嵂知何处，剑阁崔巍若个边。
载披黄绢感相思，恨少当年幼妇词。篱菊夜寒蝴蝶冷，落英吹伴帐中丝。
将军马跃五挝鼓，客子车行三唱鸡。白发书生无伎俩，满窗红日醉如泥。
惊风吹起塞鸿群，半拂平沙半入云。为问昭君月下听，何如苏武雪中闻。
博物张华不易逢，十年京洛少从容。当时未得丰城剑，已识云间陆士龙。
胯下当年甚可羞，身藏宝剑岂无谋。暂时俯首依人去，赢取堂堂万户侯。
两月孤儿百里坟，一灯风雨几黄昏。可怜玉帐豪华客，不识金沙节义门。
南北波涛相对愁，水犀军士向南州。英雄割据今何在，惟见江湖日夜流。
辽佐遣戍函谷举，平怀构兵江都亡。秦隋失道自速死，可是东海真不祥。
跋难陀龙能听闻，净名结舌若为论。行到水穷山尽处，虚空依旧塞乾坤。
路入故园知几程，小楼帘捲月斜明。梦中不记遭兵火，犹在海棠花下行。
春明门前灞水滨，年年此地送行频。今年送客不复返，卷土东来避战尘。
白马骍弓出蓟门，相逢意气倒金尊。功勋要识将军吕，文字先看太史孙。
山下平平百顷田，人家多厌粥和𫗴。不应限却东南地，丰草长林塞眼前。
金粉为书重莫过，黄庭旧许右军多。请看今日酬恩德，何似当年为爱鹅。
夙训诗书暂鼓征，而今绝口莫谈兵。苍苍若肯施存恤，秉耒全身得所生。
世间何事最希奇，东畔红轮西夜垂。何必鲁阳戈一指，直教寸刻不曾移。
控弦谁敢与争锋，细柳将军眼自空。拊髀何须长叹息，分明颇牧在云中。
牙旗动处拥貔貅，直渡黄河塞草秋。百万强兵阵前死，肯教卫霍独封侯。
宿云积雾昼长昏，滔日浮山白浪吞。空道武皇塞瓠子，还须神禹凿龙门。
黄华老人画古柏，铁简将军挽大弨。意足不求颜色似，荔支风味配江瑶。
钟室堪嗟走狗烹，反形千古未分明。史官独为将军惜，不念当时老郦生。
夜静风高角自鸣，铁衣长挂酒频倾。细君莫厌离家语，争道明朝又出兵。
苍忙就执忍偷生，欲死身无寸许兵。箭刃谁云能自决，只应扶助有神明。
宝髻蓬松锦帐垂，晓晴慵起斗花枝。浓妆未必能承宠，何事幽禽唤画眉。
北入单于万里疆，五千兵败滞穷荒。英雄不伏蛮夷死，更筑高台望故乡。
荒原人家今少存，好田俱是官军屯。前山遥见黑城子，渴饮不知河水浑。
一阵西风满地烟，千军万马浙江边。官司把断西兴渡，要夺渔船作战船。
盖世英雄百战休，黄河依旧绕山流。断垣废垒苍茫外，斜日西风独倚楼。
沙塞风高纩帛轻，春蚕到死只吞声。寒机未织回文字，夜夜篱边诉月明。
秦兵百万压东南，宗社安危已独担。却置捷书棋局底，诸君犹认罪清谭。
飞鸾阁上醉妆残，风袭荷衣悄悄寒。仙曲未终人入草，勒铭谁道剑门难。
学书但学溪老鹅，读书可观樵父歌。紫髯将军不复见，空馀岩桂绿婆娑。
屈指中朝请剑年，主恩明白赐归田。春来秦望山头好，大有长安白日悬。
疲兵喜离九江城，且报新篁长数茎。未问主人先问竹，要分吟屋听秋声。
责善辅仁为益友，谄言谗说是凶俦。益友深交儗金石，凶俦远避似戈矛。
箭利弓调四镇兵，蕃人不敢近东行。沿边千里浑无事，唯见平安火入城。
草暖云昏万里春，宫花拂面送行人。自言汉剑当飞去，何事还车载病身。
胡笳未了遽成归，妇职如何敢失期。弹到佳声重入塞，伯喈未免念文姬。
横吹长笛千万骑，将军塞北立功回。边人争出孤城望，渐见旌旗天外来。
和风缓缓散轻霜，幞被床头挹酒香。休讯南来书到否，挥杯看剑意俱长。
谪君愁寂似幽栖，百草当门茅舍低。夜猎将军忽相访，鹧鸪惊起绕篱啼。
曲盖华旗起益荆，幽州臣节独分明。汉家福分无周旦，天遣忠贤不习兵。
先入关中得计多，彭城未是汉山河。不操擒纵英雄手，韩信何由肯倒戈。
承恩留守是何王，锦帐成围促宴忙。却怪西风浑不顾，一般吹送满头霜。
剑石光寒响辘轳，轩窗高下尽平芜。山中幸自清如水，好换缁流著士夫。
数载从军似武夫，今随戎捷气偏粗。汉皇若问何为者，免道高阳旧酒徒。
柱颐修剑上凌烟，自古功名亦偶然。钟鼎山林俱不恶，一瓢吾欲尽馀年。
内人稀见水鞦韆，争擘珠帘帐殿前。第一锦标谁夺得，右军输却小龙船。
堂前松竹挺千军，堂外青山万马群。横策时来按文阵，要须笔力起风云。
男儿未必尽英雄，但到时来即命通。若使吴都犹王气，将军何处立殊功。
衮衣衔命下夷荒，百粤均分日月光。神剑昼横江水黑，龙旗春掣海云黄。
此日佳人宜换马，而君偏惹丽华来。燕裙赵带从军乐，不念闺中长绿苔。
兵书司马足齐名，盟母戕妻亦骇闻。主少国疑身不免，先知已自服田文。
平昔无才可致君，此生何处欲超群。今逢四海干戈动，犹得山间卧白云。
帘捲轻寒春帐空，梦残芳草雨摧风。隔窗阵阵声偏急，狼籍庭前一夜红。
中分岂是无遗策，百战空劳不逝骓。大叶固非人事及，乌江亭长又何知。
仙重三千不可图，从教千古强名模。长因塞北烟尘息，记得江南啼鹧鸪。
登高无具结欢悰，狂写愁吟叩主翁。遽荷兵厨均美酿，却将酩酊谢西风。
德胜东平弟与兄，共夸乐国似蓬瀛。近闻传令安黎庶，欢动山南十万兵。
太子当年计不疏，虎狼有剑断头颅。逡巡不血荆轲手，自要辒辌费鲍鱼。
少年乐事未全谙，疾病侵凌已不堪。尚喜步兵频入梦，梦中犹复似曹南。
朝泛苍梧暮却还，洞中日月我为天。匣中宝剑时时吼，不遇同人誓不传。
斗帐氤氲沈水烟，蛾眉那得带愁眠。镜中莫倚人如玉，枕上真成夜似年。
一生坐与蛇添足，万事不如龟缩头。亦笑军持太多事，孤桐自了月明秋。
夜漏沉沉似岁长，小鬟贪睡懒添香。春风莫撼流苏帐，待妾分明梦一场。
委羽山横塞北天，学飞雏雁夕阳边。匈奴岁岁无争战，白马黄驼傍草眠。
霜落曾随塞草枯，东风依旧拂平芜。春衣未寄砧声起，肠断银床旧鹿卢。
扬州桃叶能留客，任是东风江上狂。南北人情亦相似，六军不肯过咸阳。
榆关北望阵云高，五月天风吹战袍。共说总戎王相国，十年身佩旧虔刀。
云堆西望贼连营，分阃何当举义兵。莫道羔裘无壮节，古来成事尽书生。
慨息元军破宋诗，老僧邀请读残碑。山中竹院堪幽赏，无奈斜阳欲下时。
时时觅句与香逢，看见春风上玉容。兴熟归来眠纸帐，梦魂何处有诗穷。
将军身自旧周来，大义还当仔细裁。禦汉秪知今日死，帝秦已遣后人哀。
海角偷安昧远图，长驱铁骑若摧枯。公孙剑气如风雨，皓齿佳人学得无。
湖上雨乾花片轻，铁笛新翻曲谱成。西施郑旦船尾卧，狂杀江南阮步兵。
切莫撞钟领众迎，作家相见要情真。亦庵自是优婆塞，知事当人定不瞑。
自从轩昊到隋唐，几见中原作战场。三十万年如电掣，不曾记得不曾忘。
世上山中几晋秦，今年却忆去年贫。有时弹铗歌冯剑，谁是江东指廪人。
鹰攫熊蹲听涧声，贵从巧画寓深情。李斯书上秦留客，安国谋行汉罢兵。
将军一矢万人看，雪洒晴空碎羽翰。乞与失群沙宿雁，笔间千顷暮江寒。
请君却领弥天具，不欲终收陷虎名。莫道昏沉非战罪，何如不战屈人兵。
黄屋萧然四野清，菲泉从此亦嘉名。酒池春水三千斛，不洗周王万国兵。
剑去池空水自寒，游人到此凭栏杆。年来自是销磨尽，只有青山好静看。
莫道兵家不是儒，太公韬略胜孙吴。试观大易师贞戒，仁义从来是远图。
破虏山前今再经，晓行尚有两三星。日高始辨朱旗色，风起犹闻战血腥。
风落庭柯又是秋，有时乐在有时忧。欲为万里朋游告，归雁还迟塞上留。
枕帐清寒夜色空，琉璃明净晚灯红。定知城市无穷事，尽在山人冷眼中。
舟停桂棹骑停辕，落日江头酒一樽。谁道剑溪非远别，碧波青草总销魂。
廿年裘马半从军，羞见羊家白练裙。自笑归装轻似叶，不妨多载岭南云。
风舞槐花落御沟，终南山色入城秋。门门走马徵兵急，公子笙歌醉玉楼。
愁结高城酒作兵，相持三月未能平。不如两物都忘却，散漫春窗鸟一声。
一峰高起塞天关，堪作皇家外屏山。可惜化工安著远，半遮中国半遮蛮。
祁连万里塞沙黄，羡尔何曾到朔方。一夜关山闻度曲，尽令征泪落胡霜。
上东门啸本同科，天诱金人智诈多。刁斗夜鸣兵四合，五更平陆已成河。
翠釜黄封劳外臣，关门乘传遣词人。燕支拜舞君王赐，一曲琵琶绝塞春。
曾经紫塞射𫛤鹅，臂挽雕弓膂力多。日暮据鞍南望处，碧天无际海无波。
江头日日惜芳时，三月春光两鬓丝。拔剑自歌还自舞，邑人谁识虎头痴。
书剑频年书远征，乾坤于我未忘情。怪来风雨寒更尽，卧听春雷第一声。
二百年来只养兵，不教一骑出围城。民兵杀尽州官走，又下民间点壮丁。
博望封侯万里还，血流青海骨如山。将军新赐楼船印，锦缆牙樯杳霭间。
剑门山势碧摩天，匹马重来鬓已斑。多赖皇明烛幽远，两川无事得生还。
千门万户矗青冥，六国脂膏四海兵。岂但此中非帝业，当时犹更有儒坑。
饥鹰那得久依人，老向沙场亦有神。自在将军元有命，相逢且醉秣陵春。
兄弟江南身塞北，雁飞犹自半年馀。夜来因得思乡梦，重读前秋转海书。
独憾荆卿剑术疏，虎狼到手不能除。何如博浪挥椎者，远击犹能中副车。
晋盗奔秦代勿追，碧油幢下昼阴移。虎符不下军民去，闲杀摧锋老健儿。
椆柳河边夜雨过，诗怀偏少客怀多。东邻轻薄诸年少，争唱高阳出塞歌。
变化未随雷焕剑，晨昏愿服老莱衣。山堂大饮不敢醉，应恐倚门人望归。
万马纷纷动鼓鼙，三郎束手翠华西。向来别有销兵策，莫恨青闱燕子泥。
五原塞外骄儿悍，万死台前女子多。闻道中郎知魏尚，不教天子忆廉颇。
破敌将军晓入燕，满城和气接尧天。油然叆叇三千里，洗尽尘氛二百年。
十万楼船下濑兵，已乾东海腊长鲸。如何戍角依然在，夜夜征夫向月明。
几年边骑乘秋入，今岁三关独晏然。闻说元戎负韬略，三军齐唱凯歌旋。
房相西亭鹅一群，眠沙泛浦白于云。凤皇池上应回首，为报笼随王右军。
十万貔貅罢枕戈，中山无奈谤书多。祇今铜柱留遗迹，谁见当时马伏波。
蓟门霜叶正纷纷，不见燕台只见云。君去试看台下草，何人更忆乐将军。
杨柳丝丝拂钓矶，野航一个倚斜晖。分明西塞山前见，只欠双双白鹭飞。
高柱长梁跨急流，淡云寒日使人愁。兵家几度分成败，青史千年记白沟。
小郎斫案怒生嗔，亚婿提兵算若神。借使横江风不便，可能铜雀锁佳人。
山河四塞旧瓯金，艺祖高宗实鉴临。一日尽将输敌手，何人卖国独甘心。
江南塞北遍曾游，一饭何方不可留。快箸旧尝便蛮耳，垂涎安得饫𫗴头。
江南无处不闻歌，晦日中军乐更多。不是风光催柳色，却缘威令动阳和。
羽书朝奏未央宫，大将兵屯细柳东。阃外不闻天子诏，六飞先驻壁门中。
雾帐桃笙昼寝馀，此君那可一朝无。秋来冷落同班扇，岁晚温柔是锡奴。
永巷苔深户半开，床头书剑积尘埃。最怜小槛疏篁晚，幽鸟双双何处来。
胡笳夜奏塞声寒，是我乡音听渐难。料得小来辛苦学，又因知向峡中弹。
满地干戈老厌逢，酒杯诗卷托孤忠。自从风雅离骚后，数到而今无此翁。
瑶阶梦结翠宜男，误堕仙人紫玉簪。鹤帐有春留不得，碧云扶影下湘南。
骝马新跨白玉鞍，战罢沙场月色寒。城头铁鼓声犹震，匣里金刀血未乾。
貂帽狐裘塞北妆，黄须年少羽林郎。弯弓不怕天山雪，生缚名王入建章。
几年京洛暗胡尘，老上龙庭恨未焚。安得君王倚天剑，提携直上决浮云。
谈笑隆中起卧龙，地图况已出张松。中山帝胄安天下，谁遣将军触箭锋。
剑戟纷纷扶主日，山林寂寞闭门时。水声禽语皆时事，莫道山翁总不知。
破讷沙头雁正飞，䴙鹈泉上战初归。平明日出东南地，满碛寒光生铁衣。
魏台金雀舞晴空，剑阁云烟起卧龙。词客倚楼空作赋，不骑羸马向西东。
洮水黄河接塞流，南山插陇入甘州。山河本自分戎夏，谁遣残胡西海头。
仗剑崎岖起沛丰，祇将嫚骂驭英雄。虽然能用三人杰，已失商山四老翁。
家常见月望天涯，及到天涯却望家。夜半觉来行帐冷，流萤飞过石莲花。
白马津头春日迟，沙州归雁拂旌旗。柳营唯有军中戏，不似江南三月时。
背水未成韩信阵，明星已陨武侯军。平生一点不平气，化作祝融峰上云。
四月旌旗出白狼，千山晴雪照油幢。预知水草军无乏，试辨风云虏欲降。
一望飞凫斗水军，满天风雨隔江闻。雷声霹雳神鱼跃，化作双龙起夕曛。
徒观出塞十四万，讵觉权奇冀北空。不用执驱名校尉，但令苜蓿遍离宫。
华馆相望接使星，长淮南北已休兵。便须买酒催行乐，更觅何时是太平。
独持巾栉掩玄关，小帐无人烛影残。昔日罗衣今化尽，白杨风起陇头寒。
故国江山梦里行，不期今日果长征。剑华休遣尘生涩，万事人闲总未平。
美如冠玉似陈平，斗罢鸡场塞外行。百战功勋酬圣主，十年贫苦笑书生。
龙洲春树绿如云，草屋新屯十万军。旗帜远从滩口见，鼓笳长是月中闻。
不恨投荒我独先，春风应满塞城边。相将半揖辞冰雪，莫忆寒云壑底眠。
听尽长更绛腊残，窗纱战破晓风寒。婴儿也解怜爷病，时到床前学问安。
平沙围猎合还开，踪指何常不用才。自是将军亲阅历，谁人绘得阵图来。
锦屏绣帐郁金香，烛影摇红夜有光。檐铁战酣风力劲，不教飞梦落高唐。
战罢长平地入秦，邯郸悄似索居贫。定从谁料毛生出，羞杀同行十九人。
兵戈扰扰杂风尘，苦忆魁梧一旧人。满眼黄花排作阵，祇宜闲对白纶巾。
矢尽寒原战未回，云屯万里出龙堆。前军金鼓无消息，百战旌旄拥戍台。
法战场中树胜旗，话头何似问头危。古人减灶添兵处，切忌交锋蹉过伊。
为君手种向南堂，误认昌州移海棠。元是玉妃生酒晕，帐中仍带返魂香。
医无闾畔暮云齐，回首军城万垒低。莫怪鲜卑惊白马，使君原是旧安西。
宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
夜深邻帐送胡笳，三月春寒雪作花。吹尽关山杨柳曲，壮心元自不思家。
一对龙湖青眼开，乾坤倚剑独徘徊。白云是处堪埋骨，京岘山头梦未回。
楚人拾得楚人弓，北秀何如塞上翁。解道本来无一物，金斓还与刹竿同。
村边紫豆花垂次，岸上红梨叶战初。莫怪烟中重回首，酒家青纻一行书。
望外江山千万重，北山秀气冠江东。可怜秋月澄明夜，怨鹤长悲蕙帐空。
万里西来白玉骢，奚官牵浴浪花中。傍人莫笑锋棱骨，曾向沙场立战功。
雾隐芙蓉未见莲，为欢贞介结缡前。频同雒女沉罗袜，不使蕃兵拾翠钿。
五队如花出帝城，年年扈跸赴华清。剑门西畔听啼鸟，竟有谁从蜀道行。
销金帐下忽天明，梦里无情亦有情。何处乱山可埋骨，暂时相对坐调笙。
秋高夜铎冷空庭，草木犹疑战铁腥。地下九哥今悔不，六陵花鸟哭冬青。
江上烟消汉水清，王师大破绿林兵。干戈用尽人成血，韩信空传壮士名。
本是输棋强作赢，看来终与好棋争。君看国手无双底，何用旁人救败兵。
鸾帐薰衣赐御香，花阴未动日初长。人闲相约寻芳去，春困不禁千步廊。
郊原缭绕暗戈兵，笳鼓声悲惨客情。心折几回翘首望，路迷何处是西京。
氛祲全销玉剑寒，鲸鲵京观筑如山。风生虎帐刁斗静，日照龙江旌旆闲。
午窗汤饼违烦渴，安得云腴作短兵。仙鼎望公能遣赠，只今兀坐听歌声。
臣子应思累世雠，况凭朽壤捍狂流。今人不恨南兵弱，却恨南兵入蔡州。
年年生日好烟花，不用胡琴寄谢家。塞上疾驰千里雪，房中亲奉一流霞。
塞北凝阴无子规，晓看山色不胜奇。坚冰怪石涧边路，残月疏星马上诗。
清霜绛帐捲芙蓉，遥见文姬淡月中。自歛色香羞自献，肯随桃李媚春风。
塞风吹雨杂鸣鸾，日影西沉树色寒。歌舞不来春又尽，飞花无语过阑干。
花阴扫地置清尊，烂醉归时夜已分。欲睡未成攲倦枕，轮囷帐底见红云。
山人初试御前文，夺角冲关小队分。可是边烽无事日，谩将楸局儗行军。
少年意气王千斤，铁棒曾穿万虏群。壮士从来不病死，孤儿今属羽林军。
人闲蛮触日干戈，暮四朝三都几何。此去莫忧瓶粟罄，西山雨足蕨薇多。
征人万古没胡中，百战难收一战功。陇上长愁云不断，何年重向玉关东。
棱磳石磴倚高梯，穹谷无人绿树齐。总为古来征戍苦，宿云常傍塞垣低。
特特新诗满意来，中间华藻任铺排。不知养拙干戈里，但觉愁端变好怀。
蚩蚩六国共忧秦，独有相如智不群。完璧东归何足道，最贤能下怒将军。
唐氏能书十载闻，谁教精绝向红裙。百金买书蒲葵扇，不必更求王右军。
狠石年深已绿苔，金焦千古画图开。浪花半角残阳里，曾见乾坤百战来。
十二年前边塞行，坐中无语叹歌情。不堪昨夜先垂泪，西去阳关第一声。
浮云不动月微明，锦帐香寒梦易惊。犹觉春风花未发，独闻宫漏出重城。
闻道将军破海门，如何远谪渡湘沅。春来明主封西岳，自有还君紫绶恩。
劳役三年成巨舰，出师未战失江陵。不知雷满和州载，始悟齐山截海名。
蕙炷香销烛影残，御衣薰尽彻更阑。归来困顿眠红帐，一枕西风梦里寒。
力争和议众初疑，事在君王子母知。旧日塞垣啼鸟处，如今长乐晓钟时。
海水茫茫到日东，倭来恍惚去无踪。宝山新见天兵下，百万貔貅属总戎。
月明如镜酒如空，响谷清声出汉宫。怪得中庭红叶堕，琉璃帐底唱回风。
翠树阴阴晚雨回，江山清润绝纤埃。军厨煮酒香初熟，更钓溪鱼斫鲙来。
几年南国乡心合，万里滇池辔首联。祖帐暂留樽酒话，世情觑破复何言。
忽闻射猎出军城，人著戎衣马带缨。倒把角弓呈一箭，满川狐兔当头行。
有客携来幼妇碑，细看一字是褒辞。触蛮索战吾无此，方信黄家万顷陂。
想象当年怀璧时，剑横渭洛鬼神披。独怜版籍终秦献，长使英雄泪满颐。
塞北风寒雁字稀，群鸦日暮贴云飞。画船皈后水天碧，隔岸钟声出翠微。
兵厨不作鸣鞭送，市酤多怀饮湿忧。可念嗫嚅空燥吻，要须倾倒付新𥬠。
一夜西风冰塞川，敝裘羸马夕阳天。旁人却笑犹持扇，为惜江春入暮年。
平江恭襄代有名，赋诗横槊不谈兵。百年文武传家学，经略元戎始有成。
七国纷纷睨上都，将军东下夜平吴。可怜赐食堪惆怅，争似吾皇礼硕儒。
卧见君王在北军，客星光射紫微云。狂奴但肯为巢许，已是中兴一大勋。
渝工剑刃皆欧冶，巴吏书踪尽子云。唯我心知有来处，泊船黄草夜思君。
早岁朱衣隶羽林，宝刀耿耿誓同心。相扶直上麒麟阁，不爱将军肘后金。
边草萧条塞雁飞，征人南望泪沾衣。黄尘满面长须战，白发生头未得归。
江鱼群从称妻妾，塞雁联行号弟兄。但恐世间真眷属，亲疏亦是强为名。
山中多有好生涯，涧户云关不苦赊。试觅前朝避兵处，至今犹住几人家。
贡道纡回马市平，令严边塞敢诛徵。圣主不乘照夜白，远臣休贡海东青。
南国山河不易图，投鞭欲使断江流。骄兵百万填淝水，狼狈归来国已休。
将军命驾出门西，想见门从向日题。山下卧龙谁说破，赏音元直在檀溪。
雪霁云开月色寒，六街灯火万人看。檄书忽报将军捷，夜夺昆仑第一关。
大都周遭十一门，草苫土筑那咤城。谶言若以砖石裹，长似天王衣甲兵。
曾统山西十万兵，腰间宝剑血犹腥。山僧不识英雄客，俣必叨叨问姓名。
小邑萧条兵火馀，狐狸入市自相呼。茅墙竹户斜阳里，十室生涯久已无。
龙虎江山未改形，临高一目但青青。春风岂是无才思，不洗从来战伐腥。
汤文不作几经春，叉也贤乎隐泽民。古剑胸中尽磨淬，宁如觉道乐耕莘。
栖鹄云侯迥势开，主人留客侑金罍。欲知谢尚风流极，赌得将军鼓吹来。
龙沙近接古檀州，多少从军倚戍楼。寒夜不堪愁绝处，西山片月挂城头。
司马频年西破戎，诏书又下九华宫。亲提万卒如风雨，一夜来屯紫塞东。
时人莫讶再还乡，简册分明剑佩光。驷马高车太常乐，登庸门下忆贤良。
雪暗阴山夜驰捷，箫鼓中宵鸣不歇。云合连天塞草黄，风吹满地胡笳月。
白山冰雪黑山云，水落辽河向塞分。更出渝关随射猎，海青看打𫛤鹅群。
岷江剑栈总宁居，闻道边头亦晏如。猛士云屯方贾勇，胡儿莫送讲和书。
破笈兵韬久已焚，床头仅有易书存。一观周礼归来后，依旧白云深闭门。
大将龙旗朝帝京，至尊亲遣贵臣迎。侍中独领嫖姚部，战马皆归龙虎营。
万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
三千里外布干戈，果得鲸鲵入网罗。今日宝刀无杀气，只缘君处受恩多。
飞骑如云塞北回，六朝春色雪中开。行人莫折台城柳，曾沐先皇雨露来。
薰炉斗帐自温温，露挹蔷薇岭外村。气韵更如沉水润，风流不带海岚昏。
茅屋芦门半市坊，居民无事亦军装。愁来莫上城头望，西北浮云接太阳。
旧国婆娑几树梅，将军逐鹿未归来。江东父老空相忆，枝上年年长绿苔。
落日黄云古戍平，铙歌千骑远横行。江南剑客多年少，笛里初闻塞上声。
豺狼坑尽却朝天，战马休嘶瘴岭烟。归路崄巇今坦荡，一条千里直如弦。
百里边城倒马关，白羊口外戍兵还。恩深一剑封侯晚，已觉风沙老客颜。
道貌经年战胜肥，一身衣是旧时衣。黄梅久待新州獠，切勿逢人说是非。
壮士如驹出渥洼，死眠牖下等虫沙。老儒细为儿郎说，名将皆因战起家。
昨向居庸剑戟过，今朝流水是洋河。无数黄旗呵过客，有时青草站鸣驼。
鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。
能令明主坐销忧，百战功高独不侯。冬冷春和俱入寇，三军岂但只防秋。
马首垂杨折送行，酒阑长揖宝刀横。军中最是多兄弟，不唱阳关第四声。
执法廷中汉列卿，三年持钺镇方城。归来好就长杨草，扈从君王大阅兵。
江北江南罢战尘，两阶干舞作升平。河东五色真毛羽，九奏箫韶看一鸣。
天山戎马本天骄，入贡能轻道路遥。底事内兵翻作乱，祸胎疑自武宗朝。
金刚台小一鸱夷，大苏大阳如酒卮。刘郎字字白云气，犹嚼黄花把剑吹。
战士黄须立道傍，自言曾射左贤王。可怜孤绩无人论，赠与青裘白马郎。
千丈神妖繫铁柱，年来逃向灵台住。凭遣千兵擒不来，不持寸刃驱将去。
黄昏饮马伴交河，吟著唐人出塞歌。后四百年来到此，夕阳衰草意如何。
何人东向坐诸生，倡雪悬河稷下倾。组练鎏戈霜一色，使君亲教五家兵。
台门新漏一声闻，从此朝昏百刻分。他日郡人思太守，也须谈及叶参军。
潺湲一道落桑乾，中有征人泪未寒。愁绝三云驱马去，年年花向战场看。
石窟巉岩鬼不开，狂童乘此起氛埃。殿前兵马何曾出，旗鼓初从天上来。
作客黄亭近楚天，参军谁似孟嘉贤。武昌西望龙山宴，多少风流落帽边。
有马齿加疲且劣，欲求中驷问将军。为言身老趋朝熟，只要驯良不挠群。
晓帐晴晖照影孤，桃花片片扑流苏。一枝镜里犹堪摘，未识狂夫记得无。
白战诗成砚己冰，案头饥鼠乱窥灯。支离瘦影跏趺坐，好是人间戴发僧。
酒熟江村擘蟹黄，论诗看剑引杯长。闲身散懒无拘束，笑杀君房醉里忙。
少李轻兵去不回，荆人胜气鼓如雷。将军料敌元非怯，能使君王促驾来。
庙堂决策静边尘，巧作戎车样制新。莫道只知俎豆事，胸中甲兵是何人。
腰间宝剑七星开，何限中朝赠策来。君上高峣还北望，白榆秋色满燕台。
我欲庭前木叶疏，病枝衰蔓手披除。从今燕坐无通塞，来往风烟任卷舒。
一片湖山是塞沙，招魂只用一声笳。魂兮解向阴阳食，不必清明奠乳茶。
贼众侵元公死之，百年俎豆谓非宜。天弓若射欃枪日，并毁降旗与战旗。
半落釭花午夜闲，戍衣裁就寄君难。雁来不带平安字，却带边风入帐寒。
好景番禺能几何，簿书不许我吟哦。绛纱帐里事浑少，古锦囊中诗定多。
淮海风回战血腥，青原不改旧时青。中朝将士论功赏，让与江南一白丁。
菊觞萸豆有佳期，客里怜君慰所思。不是参军招不赴，病来乌帽未胜吹。
衰草残云古战场，腥风吹血溅衣裳。尘沙一望三千里，惟见马头斜日黄。
万骑貔貅关塞晚，两班鹓鹭禁闱春。觉来饱食黄粱饭，却看邯郸梦里人。
十年辽海斗兵稀，边马乘秋转更肥。共道嫖姚新按塞，不愁明月满金微。
一曲梁州金石清，边风萧飒动江城。座中有老沙场客，横笛休吹塞上声。
战尽今秋见太平，西风多作北风声。不吹乌帽吹毡帽，篱下黄花笑不成。
擒虎戈矛满六宫，春花无树不秋风。苍惶益见多情处，同穴甘心赴井中。
狗监连衡苦未平，秋成戈甲尚乘城。梦魂几欲随公去，为问高安路几程。
半帘明月影朣朣，照见鸳鸯锦帐中。梦里玉人方下马，恨它天外一声鸿。
百战元和取蔡州，如今胡马饮淮流。和亲自古非长策，谁与朝家共此忧。
一战填河拥汉屯，拔山意气已鲸吞。直南即是阴陵路，兵果难将胜负论。
病后天魔不战降，梦中千顷白鸥江。心空境寂声尘尽，却爱秋蝇扑纸窗。
传檄东征贺六浑，亲迎天子入长安。剩栽沙苑千株柳，长使齐军破胆寒。
谩说离家已半年，春风吹草绿如烟。马军恰与征人会，此出那知不系天。
阙下千官侍凤楼，苑中天子建龙斿。豹房虎圈先班赏，武帐前边赐姓侯。
乱峰如剑插天青，飒飒凉飙树底生。一鸟不鸣云散尽，无人收拾万松声。
皇朝德泽浸寰瀛，伪虏乘时敢抗衡。南北生民皆赤子，自然不战屈人兵。
本无谋略强谈兵，每愧临边病未能。筋力岂知犹可喜，一鞍千里到江陵。
晨朝停马拜荒祠，想见当年叩谏时。却笑史迁传谬罔，武王安肯遽兵之。
连营尽唱凯旋歌，塞酒浑如塞上河。主帅投醪能爱士，三军常得醉颜酡。
经旬出饮欲空床，自笑平生为口忙。战退玉龙三百万，人间惟有鼠拖肠。
跃马阑街卸铁衣，屠牛倒酒耀兵威。凯歌莫踏城头月，犹有同仇逐梦归。
挑战时时逾白沟，刀牌好手夹蛇矛。镖鎗先掷身随入，出没如风敌尽愁。
云如坏山欲塞海，树似奇鬼将搏人。急投民家雨随至，燎衣不觉鸡唱晨。
圣主勤勤欲措刑，何尝黩武爱兴兵。四方罢贡伤生物，愈见仁恩浃有情。
君卿唇古诧纷纷，笔札兼传谷子云。怪得五侯鲭满座，铁椎曾夺信陵军。
秋色辕门照大旗，塞垣金柝夜迟迟。危楼十丈中天月，尚忆司空坐啸时。
一河盘注两堤间，十里应多北曲湾。南舰经年载盐去，北船尽日送军还。
娘子关头露一泓，滔滔东下势如倾。英雄争战多遗恨，千古奔流洗未平。
东倭西虏共欃枪，宁夏军书报太平。九庙红云迎饮至，诸公白日快谈兵。
倾国铅黄不假施，吴兵勍敌顿凌夷。苎罗石在千馀载，好事公今尚作诗。
飞虫能斗体轻盈，拔翅成疮斗负疼。可用剪刀裁内翅，自然百战百番赢。
字体纷纷变若云，后人惟睹永和文。昭陵一刻谁能学，尽道吴兴似右军。
龙门关外龙门卫，元是纷纷狡兔场。今日草枯胡马瘦，将军稳卧绿沈鎗。
曳杖山间自探春，雨馀梅意已清新。兵戎草草伤沦落，一醉花前有几人。
早来留得气清明，吏捧军书课日程。秉烛搀先书押了，闲攲凉枕数残更。
思莼羹豉辞京洛，为海棠花客剑川。帝悯后村翁老病，即家除拜荔枝仙。
群贤诗语斗清新，白战何人笔有神。未似渔翁堪入画，孤舟蓑笠自垂纶。
奉使孤城驻马蹄，霜风猎猎战旌旗。一钩薄暮天边月，照见禽荒旧地基。
抱得琵琶不忍弹，胡沙猎猎雪漫漫。晓来马上寒如许，信是将军出塞难。
秋霜一夜凋榆柳，马上征夫最早寒。边女不须歌入塞，故乡明月梦中看。
二难晚出材无敌，老将从来勇冠军。一月望公三捷至，秋风不惜暂离群。
射猎归来夜已迟，霸陵亭尉醉呵时。将军莫恨封侯事，何限人间是数奇。
朱雀门前花草空，明驼尽载景阳宫。六朝春色龙沙去，一片江南雁塞同。
妥贴轻舆我自便，更施小帐暖如毡。前山一阵东风雨，马上诸郎陛楯然。
汉使朱衣塞上行，燕关落日照长缨。酒酣忽啸青天色，坐使浮云不敢征。
入门金像欣然笑，笑我津梁老此生。兜率天中观自在，不知贤剑也求名。
送葬万人皆惨澹，反虞驷马亦悲鸣。琴书剑佩谁收拾，三岁遗孤新学行。
百险行师曾入谏，万金收捷始相惊。清笳急篴中流驶，总是回军小海声。
乾坤正欲稔天骄，会见降胡款圣朝。蓄锐乘机先自治，莫令武库五兵销。
拨尽寒灰恨转添，不知片雪点疏帘。梅花帐冷炉烟歇，架上黄庭信手拈。
人间灵迹遍曾游，祇欠吴门访虎丘。今日偶来无限感，阖闾坟左剑池头。
莫怕南来生女真，皂幡罽马漫如云。黄头碧眼惊相语，切勿前逢八字军。
纸帐无风纸被温，何殊锦段与绵屯。若知睡里真滋味，组丽由来不足论。
石勒童年有战机，洛阳长啸倚门时。晋朝不是王夷甫，大智何由得预知。
娟娟云月照窗扉，纸帐形开梦觉时。庭下风篁自成韵，吹箫安用玉人为。
岷峨西望郁苍苍，朝客归骖兴转长。满地桑麻公事简，屏车星剑与翱翔。
楚云湘雨会阳台，锦帐芙蓉向夜开。吹罢玉箫春似海，一双彩凤忽飞来。
不要梅花比玉容，柔桑枝上要春风。圣人见说常躬俭，拟助君王赏战功。
白骡唐代御玄宗，踣后将军始受封。争似生叨三品料，骊驹赐号小乌龙。
昔日贤哉二大夫，东门祖帐耀通衢。太平时节独先去，阖国人知此意无。
村北村南春雨多，千声布谷奈君何。稚子不知征战苦，把秧犹唱太平歌。
太白秋高助发兵，长风夜卷虏尘清。男儿解却腰间剑，喜见从王道化平。
出境鞭尸报父雠，吴兵勇锐越兵忧。忠魂怨气江云在，日见炉香烟上浮。
四海升平征战息，宫中行乐外间无。粉团滑腻犹□□，愁杀胡儿忆塞酥。
终日伤心泪溅花，干戈满眼恨无涯。衣冠南渡如东晋，安得车书混一家。
金弹横捎玉勒飞，乘闲日日放鹰归。将军总爱非时猎，原野如今雉兔稀。
海棠花发盛春天，游赏无时引御筵。绕岸结成红锦帐，暖枝犹拂画楼船。
南漪杜鹃天下无，披香殿上红氍毹。鹤林兵火真一梦，不归阆苑归西湖。
鬼章夜缚下洮城，祝册先朝永裕陵。二圣止戈元有指，未教狡穴尽秋鹰。
古者四民今六民，为添释老不耕耘。三农重困皆因此，况有张颐百万军。
谁怜定武故将军，醉舞狂歌老更真。好事时分小槽酒，残樽也到白头人。
飞蛾视火残生灭，燕逐群鹰命不存。从今一扫胡兵尽，万年不敢正南行。
自古开基立战功，无如仁义起英雄。造成社稷年三百，全在亲贤纳谏中。
金盘晓日融春露，黼帐鲜云荫瑞香。圣寿永同天地久，南山何足比延长。
声前借路谩经过，望却梅林自倒戈。八十四人屙漉漉，阿师犹更带誵讹。
膂力经营谁与先，十年战守说宁前。朔方重见尧日月，乐浪骎增汉幅员。
欲将燕地比西湖，沃野长堤督亢图。为问黄金台上客，得寻说剑酒人无。
塞上凉风似水流，人间佳气属初秋。长庚耿耿光如月，偏照辕门万户侯。
手拈弓箭膝横刀，著尽君王赐战袍。语及灵州心欲碎，使轺今日敢言劳。
目光如电气如云，独踞松阴啸夕曛。莫道横行为己任，汉家自有李将军。
角里先生无远略，嵩阳处士有棋名。若教兵法从君授，指点安危分外明。
筑坛拜将一军惊，初识淮阴胯下生。能读父书成底事，可怜世上逐虚名。
骨胎尽出先生楮，醉梦常宜处士梅。席上雪铺便我寝，帐中风动任渠开。
野田极目草茫茫，吴楚交兵此路傍。谁料伍员入郢后，大开陵寝挞平王。
极塞将何奉燕娱，牡丹池馆一株无。谁人会我栽培意，欲见吴宫小阵图。
芦梢向晓战秋风，浦口寒潮尚未通。日出岸沙多细穴，白虾青蟹走无穷。
拂云亭外竹千竿，静听清声戛玉寒。却忆谢公岩下路，水风凉处战檀栾。
宝匣谁当垂拂拭，龙文夜夜斗牛间。可怜日月双埋剑，实想云霄一赐环。
渭上昼昏吹战尘，横戈慷慨欲忘身。东归却作渔村老，自误青春不怨人。
铁面将军立战勋，青袍儒士学从军。拟歌吉甫兴周颂，不数相如谕蜀文。
双杨初种几经春，始见长条已拂尘。万缕绿阴堪作帐，一枝不许赠行人。
黄家渡口云冥冥，双浆荡漾蛟涎腥。舟人指点战没处，缘芜片片浮䴔䴖。
左南桥上见河州，遗老相依赤岸头。匝塞歌钟受恩者，谁怜被发哭东流。
铁衣十万拥胡雏，手释襟喉计亦疏。阃外不闻天子诏，将军未甚读兵书。
五岭年来方息战，一官何事苦更移。鸾凰本是飞腾物，飞去应栖梧树枝。
寂寂香闺枕簟空，满阶秋雨落梧桐。内家不遣园陵去，音信何缘寄塞鸿。
帐窣销金旧党家，未知清处在煎茶。便应归去烧松叶，细碾枪旗煮雪花。
赐帛宽租泽未休，四方缓急有条侯。馀威不赖刳蛇剑，仓卒谁枭老濞头。
三宫除夜例驱傩，遍洒巫臣马湩多。组烛小儿相哄出，卫兵环视莫如何。
虬须醉倚木兰舟，不识人间出塞愁。吹散碧云江上去，芳洲斜日自悠悠。
耳边十载聒干戈，愁死愁生两鬓皤。昨日县中人报道，新开学馆著弦歌。
百尺危台高入云，欲将罗绮炫强秦。长平一战坑俱满，台上应无豪杰人。
张公不是病参军，晚出犹将一事君。耿介只今无伴处，秋光诗好与谁闻。
河北兵尘拨不开，河南撑住数奇才。郏城一死人争惜，不到褒忠庙里来。
满朝宰相出通州，迎接三宫晏不休。六十里天围锦帐，素车白马月中游。
杜鹃非是翠芳残，底事年年叫出山。纸帐竹床清到底，不堪声入梦魂闲。
战士归来皆武冠，紫缨骝马跨金鞍。可怜万国城头月，照见沙场白骨寒。
枕低被暖身安稳，日照房门帐未开。还有少年春气味，时时暂到梦中来。
曾为县令气难驯，一卧丰城几树春。今日幸逢张仆射，肯将宝剑赠他人。
襄汉方屯十万兵，习池日往不曾醒。纷纷误晋皆渠辈，何独王家一宁馨。
梵天台殿枕江流，形胜先推第一洲。不战屈人当设险，楼船况有万貔貅。
彭蠡波平阳鸟来，滕王依旧水中台。虔州兵速神旗复，安庆城坚贼舰回。
老兵中变意差池，仓卒呼来朽索危。若使阿婆真一吼，目生随后悔何追。
又将书剑出孤舟，尽日停桡结远愁。莫道江波话离别，江波一去不回流。
乡评久说雁行贤，剖竹封川与剑川。不用对床风雨约，政成同取旧青毡。
汉守曾为绛帐师，升堂高弟许抠衣。传经无复当时事，只有沙禽自在飞。
振威驰突过天山，擒敌如神指顾间。底事战尘收不起，陈云西下望阳关。
不用山僧供帐迎，世间无此竹风清。独拳一手支颐卧，偷眼看云生未生。
百花发时我不发，我若发时都吓杀。要与西风战一场，遍身穿就黄金甲。
流尘冉冉琴谁鼓，渍血斑斑剑不磨。俱是人间感怀事，岂无壮士为悲歌。
擎水端如治大兵，儿曹何事解关情。等闲戏剧休成恶，两个俱双莫挠清。
剑客重寻眼翳生，至今孤露不堪闻。老韶直下能扶起，十□精神减八分。
东阁劳君为我开，梅花纸帐绝纤埃。夜凉一枕游仙梦，骑鹤吹笙遍九垓。
折柳都门路遂分，故人回首隔烟云。不知此别千馀里，犹乞兰亭学右军。
夤缘偶作于飞侣，梦寐相随到数州。泥上迹留鸿已去，舟中刻在剑难求。
月白星稀霜气多，卷旗束甲涉葱河。田家不觉官军度，夜半只闻风雨过。
干戈险阻恃河关，祸乱相寻一转丸。千载太平归有道，牂牁青海尽衣冠。
前年碣石烟尘起，共看官军过洛城。无限公卿因战得，与君依旧绿衫行。
山公启事辟功曹，云里西京剑佩高。莫忆故人消渴日，秋风吹送广陵涛。
百万南征几马归，叛亡如猬亦何悲。宾擒敌国诸戎主，更遣权兵过在谁。
汉庭上方斩马剑，子制毛锥端似之。未办朱云请此物，笔诛市挞佞臣谁。
律管风生消暮景，塞原烟静绝妖氛。坐移残烛光阴变，故旧年华一夜分。
去年召募赴霞城，尘暗貔貅百万兵。又是去年去时节，数声啼鸟断人行。
洞天剑舄踏红云，流水桃花几度春。昨检金函谪仙籍，始知身是会中人。
龙虎驱驰战阪泉，荆山鼎就更升天。轩辕到处存遗迹，忍使君王不学仙。
幕府攒眉为至忧，公堂三五运兵筹。归之不得吾何用，独自方桥看水流。
书剑催人不暂闲，洛阳羁旅复秦关。容颜岁岁愁边改，乡国时时梦里还。
遥怜李白在浔阳，纵酒狂歌秋兴长。夜夜银河萦斗色，肯教龙剑吐风霜。
年几五十无知己，乘兴将为剑阁行。从此与君尤隔绝，兴怀畴昔若为情。
鹴裘一醉坐寒风，剑气横秋曙色空。此夜江城留别处，霜林点点落丹枫。
茆屋萧然诗满怀，一天风雪白皑皑。身如纸帐梅花梦，心似香炉柏子灰。
茂林修竹平夷地，牧马藏兵战斗场。死节不知师李固，溺冠惟解法高皇。
百里平田拥翠堆，山人传是伍胥来。剑痕犹带英雄气，白日云深锁绿苔。
铁甲年年卧戌楼，将军未老鬓先秋。防边奇计谁能识，量尽寒沙夜唱筹。
红旗连属晓荧煌，万马嘶风去路长。知是黠羌来款塞，亲临丹阙纳降王。
昔时荒草接城东，今日弦歌满郭中。三十六年兵燹后，赖公重启太平风。
将军易道令威仙，华发清谈得此贤。惆怅今朝广陵别，辽东后会复何年。
劳苦远行饥渴煎，霜蹄轻跑涌寒泉。如今又照骅骝影，不似当初出战年。
青冥矫首向丹梯，鹳鹊楼前一杖藜。剑在中条藏不得，双龙寒挂洞门西。
一任猿惊野鹤猜，老怀笑口要频开。高眠蕙帐春风暖，不怕雷声入枕来。
吊往文高古战场，丽天星斗射寒芒。也知深夺曹刘气，不用浓熏班马香。
铸成胡冶笑相看，朵朵莲花映日寒。自是君家第三剑，当年不遣赠来丹。
陈云北压飞狐口，戎幕西临拒马河。不独拟虞公止日，誓心期奋鲁阳戈。
玉貌何曾为浣沙，只图句践献夫差。苏台日夜唯歌舞，不觉干戈犯翠华。
方叹流尘生范甑，何图香黍溢颜箪。将军尚未封侯贵，推去那容学井丹。
古剑沈来不可寻，白沙堆下葬黄金。凭君莫向大江哭，泪入黄泉冤更深。
谋成后战战功成，持已庄严号令明。以少覆多称第一，凌烟阁上合图形。
雄兵一旦破重关，父子分离瞬息间。后欲别知相忆处，锦江流水碧潺潺。
一片湘云湿未乾，春风吹下玉琅玕。强扶残醉挥吟笔，帘帐萧萧翠雨寒。
午日已过人寂寂，虚斋独坐竹萧萧。睡魔正与诗魔战，窗外一声婆饼焦。
王孙玉帐锦流苏，裘马夫君态甚都。若料黄金能取酒，悔教红袖去当垆。
千囷未必将军喜，五斗难消令尹愁。若使渊明逢鲁肃，折腰应到脚跟头。
山含落日暮光紫，雁带冰雪归影单。柳岸一舟人不渡，芦花风战晚来寒。
白首老人纫永日，青裙幼妇馌田间。那知红袖青楼女，帐煖销金倚玉山。
放散边头武定军，卖刀买犊做农人。向来忧国多浮议，谁省官家亿万缗。
紫荆西望白云山，腹里云中指顾间。好降丝纶促诸将，急操兵马备三关。
朝寒卯饮已战胜，煮饼一瓯充午饥。便是衰翁一日了，夜炉茗果亦随宜。
茅屋寂寂烟冥冥，纸帐晓眠人未起。天风吹动笛声寒，春满江南冰雪里。
旌旗荡野塞云开，金鼓连天朔雁回。落日半山追黠虏，弯弓直过李陵台。
战血淋漓洒美人，君王意气委黄尘。多情不渡乌江水，为有红颜在草茵。
影孤海内干戈满，愁入天涯草树低。桑柘影空蚕已老，陂塘涸尽燕无泥。
沙塞风高万马驰，五花云锦散瑶池。九真亦有麒麟种，不是长安果下骑。
霸业将衰汉业兴，佳人玉帐醉难醒。可怜血染原头草，直至如今舞不停。
悬崖一椟古嶙峋，百箭纷披激水滨。恐有鬼仙曾脱骨，谓韬兵法却非真。
骍弓贯臂箭横腰，惯射山阴雪后雕。欲假金笳鸣出塞，不知谁是汉骠姚。
不已心期不已知，明年八月战秋闱。摩天气吐三千丈，蟾阙高扳第一枝。
金甲将军传好梦，铁冠道士寄新书。我与云长隔异代，翻疑此事太荒虚。
处处相随兰麝闻，中间分袂去从军。裴卿枉嫁浮云婿，张子虚寻仓海君。
翩翩游子涉江湘，似为兵家说短长。莫怪樽前留一顾，知音原自有周郎。
陈事分明属绮罗，香尘吹尽井无波。行军长史何劳怒，次第论功妾更多。
惊心矰𥐊晓饥馀，何有壸浆一艇渔。莫道相酬无宝剑，明年先寄报恩书。
归舟独宿剑滩滨，梦想明窗一□尘。寄语金陵李太白，醉披宫锦共何人。
烽火销来五十年，居民初不识戈鋋。耕桑满野帝何力，千里边城自晏然。
题诗仙子此曾游，应是寻春别凤楼。赖得从来未相识，免交锦帐对银钩。
不整军容北射狐，却资媒翳取欢娱。山梁饮啄关何事，浪费君王金仆姑。
出关愁暮一沾裳，满野蓬生古战场。孤村树色昏残雨，远寺钟声带夕阳。
霜满中庭月在林，塞鸿频过又更深。支颐不语相思坐，料得君心似我心。
兵书一箧老无功，独倚栏干怅望中。几处松筠烧后死，等闲桃李即春红。
十载青山几战尘，还家何处访情亲。儿时巷陌今难认，却问新移来住人。
将军此腹忍饥惯，时事乃尔当何如。百骸受病惫甚矣，微此一脉民其鱼。
花萼楼深玳宴开，诸王马上竞扶回。海棠醉杀无人管，直待渔阳战鼓催。
鞮汗山前落日催，三千剑客委黄埃。汉家都尉单于婿，左右阏氏起舞来。
绝壁秋标天外剑，深溪冬吼地中雷。上宫未信无人到，朱阁飞从顶上来。
雉尾云深汉殿开，将军铁马响春雷。太平未睹匆匆去，空忆君王白玉杯。
太岳青苍接太行，河汾襟带势何长。白云冉冉随行客，春草茫茫入战场。
平湖水则减三分，尚欠红蕖一段云。万斛波光自吞吐，月明亦足张吾军。
江北江南一道兵，匆匆据石各论情。功成与尔游沧海，此语当初是至诚。
柳湿征衫晚出关，荒城古雪剑花寒。西风漠漠龙沙路，马上青山带醉看。
甘霖已见三春洽，仗剑何当伏暑行。天上浮云随去住，独怜碑泪滴苍生。
碌碌红尘三十年，一官今喜赋归田。此行正值鲈鱼美，好向鄞江买剑船。
营司牵浴柳边池，玉沫垂衔步较迟。洗见箭瘢如有恨，将军忘却未侯时。
髯友新从塞上回，中元樽俎未能开。更堪庭竹添幽思，只欠清风玉雨来。
霜汀野岸清宵月，偏照蓬窗不寐人。遥想塞垣千里共，可怜名宦阻相亲。
大虎门东海共天，承平不废耀戈船。楚烽昨月传双羽，五岭南边只晏眠。
冥冥妖祲黑如云，湖上旌旗乱不分。父子四人同战死，边庭谁说马将军。
安坐辕门运六韬，寇锋压境沸如涛。收功一战民安堵，始信将军定策高。
挟虎搏蛟良有力，扼断鲸咽批豹额。虎豹虽狞却易防，蝼蚁口中藏剑戟。
山果经霜欲熟时，苞如刺猬碧参差。早知战栗承天意，不遣龙沙涕泪垂。
醉来无力倚雕墙，细雨纷纷湿粉香。好似马嵬兵变日，太真含泪卸红妆。
脚底晴雷殷殷过，浮山四面布干戈。鎗旗不染阴山血，留与人间战睡魔。
雪髯霜鬓语伧狞，淡荡园林取次行。要识将军不凡意，从来祇啜小人羹。
昔年谁此试青萍，很石中分剑气精。光焰未消刘项起，始知不杀是神兵。
祝尔区区万里身，锦书回寄莫辞频。而今塞北看双翼，多少中原失意人。
塞曲咿呜催断肠，毡车𫐆辘载啼妆。汉家近属三千客，性命如丝寄虎狼。
白日黄流涨渭城，三更风紧尽成冰。莫言此物浑无用，曾向滹沱渡汉兵。
风引双旌马首齐，曹南战胜日平西。为儒不解从戎事，花落春深闻鼓鼙。
目光闪电气冲霄，几度悲鸣夜寂寥。万里沙场风飒飒，将军谁是霍嫖姚。
十年骑马战龙沙，不道功成两鬓华。昨夜思归有乡梦，江南春色遍梅花。
几度桃源青草生，相逢犹自说秦嬴。山中不识兴亡事，千载咸阳未息兵。
夔契唐虞值良会，熙熙四海春无外。酒酣欲作太平歌，吷然剑首乾坤大。
宿麦斜桑满塞垣，弯弓不复射游魂。华戎说罢干戈事，万岁山呼荷至尊。
当日二程门下士，独分此道过来南。百年世事相传处，书院天生著剑镡。
公子诗成轻万户，将军诺重过千金。不烦县令前驱去，回采坚珉刻醉吟。
少年意气欲横秋，此日闲看东逝流。道路干戈怜阻绝，封书还慰客边愁。
古柏林间小剑仙，云鬟低绾亸轻蝉。愿持天上长生箓，来祝东朝亿万年。
牂牁南去剑峰攒，云净秋空立马看。盐铁且拚今日醉，天涯回首是长安。
赤白囊封昼夜惊，君王辍食诏论兵。黄金殿里留身奏，边事艰难请自行。
北风五月骇扬沙，军令清街禁不哗。一道红灯驰郭外，中涓夜出捕虾蟆。
战胜何须说伯功，江湖风景属诗翁。洞箫吹起山东月，人在澄波万顷中。
雄文鏖战气方豪，谁料烟炎烬俊髦。信道青云难力致，东山不是谢安高。
百幅轻明雪未融，薛家凡纸漫深红。不应点染闲言语，留记将军盖世功。
椎牛酾酒千人帐，破浪凌风万斛船。常恨书生无此快，一生低首短檠前。
淇水悠悠绿似苔，卫侯文雅亦贤才。可怜培养千年后，尽塞宣房更可哀。
今年春事太相催，夹道迎风锦帐开。为问括香诸使者，明朝应见惜花来。
老洪作语惊一世，笔力可敌千人军。足下马驹今复出，纵横踏破岭头云。
黄沙碛迥塞云低，苜蓿秋来长作齐。何处戍楼羌笛奏，雁行惊起日将西。
乱世艰难寄此身，暮年食蓼有馀辛。一春胜事成虚掷，空忆兰亭王右军。
风竹萧萧梧叶黄，相思寸寸断人肠。一声塞管来何处，雁带秋声入故乡。
红颜共策息金戈，泪落哀弦奈若何。昨夜单于毡帐底，分明犹说汉山河。
石色如霜铁色新，洨河南北尚通津。不因再度皇华使，谁洗奚车塞马尘。
落日平江晚最奇，白龙鳞换紫玻璃。老兵绝叫客争渡，催得船来失却诗。
酒户棋兵孰与侪，月宵曾遇六天街。南燕到后怀君远，时入楼东画舫斋。
隋家堤上已成尘，汉将营边不复春。只向江南并塞北，酒旗相伴惹行人。
智士宁为暗主谟，范公曾不读兵书。平生心力为谁尽，一事无成空背疽。
不论埃壒与涂泥，封印还家日已西。岂比元戎碧油下，貔貅绕帐马千蹄。
清晨玉帐方违拜，一叶江干舣未开。多愧元戎怀旧雨，殷勤惜别袖诗来。
百战疲劳壮士哀，中原一败势难回。江东子弟今虽在，肯与君王卷土来。
玉门风急朔云低，塞外穹庐不定栖。昨夜胡儿连马骑，打围直到海陵西。
当年匣剑授彬时，都在将军颐指麾。谁者纷纷容易取，高皇约束变更为。
天上银河洗甲兵，八方风雨会咸京。洛阳年少偏多事，强说当时未太平。
忆君夜夜看灯花，暗数归期未到家。儿女团栾生计足，还知边塞走胡沙。
寒塞无因见落梅，胡人吹入笛声来。劳劳亭上春应度，夜夜城南战未回。
曾向流沙取梵书，草龙珠帐满征途。轻包短策难将带，记得西风月上初。
朝廷平日祗尊儒，文武于今遂两途。闻说官军又旗靡，谁收黄石老人书。
风急营中忽夜惊，误将军出获胡兵。黄龙戍卒归无日，白马将军幸有名。
老鹤玄猿伴采芝，有时长叹独移时。翠娥红粉浑如剑，杀尽世人人不知。
昼可骑虹夜摘星，山根万瓦碧磷磷。雨台不为云光老，一洗南朝战伐尘。
匹马垂杨度玉鞍，独携宝剑照霜寒。道旁年少休相问，不是专诸不借看。
红城万户拱皇居，宿卫亲兵饱有馀。苑鹿与人分食惯，朝朝群聚候麋车。
韩信经营按镆铘，临戎叱咤有谁加。犹疑转战逢勍敌，更向军中问左车。
军衙马足起黄埃，门掩西风梦正回。自入燕关人世隔，隔墙忽送市声来。
玉笛声残禁夜长，云屏月帐醉焚香。五王宴罢皆归□，大被空闲一夜凉。
鲁公笔法屋漏雨，未减右军锥画沙。可惜团团新月面，故教零乱黑云遮。
歌残桂树小山空，野鹤孤栖自一丛。万里中原归不得，空馀长剑卧秋风。
独醒长爱众欢酣，酸苦随人却嗜甘。好客不知弹剑铗，闻公风味可无惭。
满目江山无限情，夫差城郭暮云平。当时不竞黄池长，一再何由致越兵。
黑者须当头似漆，仔细看来无别色。于中牙肚白如银，到作将军为第一。
铁鎗战死后梁时，消得金人为葺祠。近岁江头几符节，过来须也读残碑。
一夜梅花笛里飞，冷沙晴槛月光辉。北风吹尽向何处，高入塞云燕雁稀。
江色分明练绕台，战帆遥隔绮疏开。波神自厌荒淫主，句践楼船稳帖来。
薄晚东风一岸巾，波光挟日战龙鳞。寻思来往成何事，只向人间得此人。
两国山川一战功，子瞻词赋亦争雄。江流自古愁无限，落木长天万里风。
见处分明得处亲，直于剑刃上翻身。连云栈阁重回首，已是昔人非昔人。
水上石山森剑铓，水中石屋是鱼房。秋来水落月未出，鱼眼射波如火光。
汉使南还未及春，单于别部寇西秦。将军不用临河战，犹有长门玉貌人。
绛帐青毡事不平，郑虔何似马先生。广文新馆千门雪，羸得同官载酒行。
九日龙山盛管弦，此时司马亦醺然。不因席上西风起，谁识参军孟万年。
边风斜日下长关，春到年年草自生。万里战场兵甲静，近来应少北人行。
水叠鸣珂树如帐，长杨春殿九门珂。我来惆怅不自决，欲去欲住终如何。
边头万马似云屯，准备秋风压战尘。何日将军收虎帐，道旁筑屋免勤民。
一檄风驰万有降，天兵开国古无双。寄声璧月琼枝客，铁锁休夸一苇江。
无衣客子半天涯，何处相逢拂剑花。三月故乡消息断，更呼鹦鹉报谁家。
数峰高拥见岧峣，一鹤长鸣破寂寥。欲过虎丘寻剑石，望亭亭上望枫桥。
岁暮兵戈乱京国，帛书间道访存亡。还信忽从天上落，唯知彼此泪千行。
老知世事谩纷纷，纸帐蒲团自策勋。一夜北风吹裂屋，石楼无耳不曾闻。
见说韩门素识兵，故知西北势先倾。未应有子如豚犬，何在夫人自筑城。
三军如雨马如飞，万象森罗栱太微。古道养军为一日，虽然郊宿俨廷闱。
淮水连年起战尘，油旌三换一何频。共君前后俱从事，羞见功名与别人。
半帆初日皖州城，千古英雄此用兵。金阙剑光腾紫雾，龙眠山色趁新晴。
肘悬金印事南征，羽檄飞驰贼已平。堪羡奇才出奇计，从今不战屈人兵。
黄梅欲落雨霏霏，想过重冈湿战衣。破贼有期先可喜，裂云箫鼓待君归。
穷边寒日惨无光，沙草连天走白狼。百战健儿争射猎，秋风跃马黑山阳。
秋生关塞晓霜飞，日上辕门探骑归。百战将军惊白发，不知凋敝几征衣。
主人细意惜芳春，宝帐笼阶护紫云。风日等闲犹不到，外边蜂蝶莫纷纷。
按剑风尘祗自愁，嗟君也敝黑貂裘。怀中十五连城璧，不是相知未可投。
理国无难似理兵，兵家法令贵遵行。行刑不避君王宠，一笑随刀八阵成。
浓青润白列星文，谢向康成小阁分。尽以斜飞看局面，不知闲着可张军。
行兵不与众人同，已决英雄一见中。举族同心能效顺，得君何惮不成功。
昼永呼童挂北轩，青山无数卧披看。独怜杜宇啼声晚，催发芭蕉战莫寒。
太守当年宪使除，军须供给自纷如。白发苍头宁自暇，一宵暂向府中居。
燕赵长歌调自悲，山城摇落叹归迟。夜深孤剑龙光动，风雨鸣窗不寐时。
九重严召动千官，五岭流人鬓渐残。可笑张兄与邢弟，对床时把剑书看。
孙子谈兵天下无，并驱黄石与阴符。鸾姬凤女残星剑，水火堪教红粉趋。
董公平昔甚纵横，晚岁藏金欲避兵。当日英雄智相似，燕南赵北亦为京。
按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。
子房不愿萧曹位，底事穰侯畏客来。得一老兵皆可饮，何须车马便惊猜。
两生才器亦超群，黑白何劳强自分。好与骑奴同一处，此时俱事卫将军。
剑水烟云宝气消，龟峰猿鹤巳难招。读罢旧题空泪落，省闱风竹晚萧萧。
红窗小泣低声怨，永夕春寒斗帐空。中酒落花飞絮乱，晓莺啼破梦匆匆。
山形天矫苍精剑，日气曈曚紫磨丹。度尽世人人不识，青烟起处是邯郸。
郊原冷落霜风后，桑柘萧条兵火馀。试问当时卿与相，几家犹有旧田庐。
战舰初成阅水军，旌旗戈甲照湘滨。浑人未识舟师制，叹息工夫若鬼神。
重瞳项羽剧酣战，一目湘东方突围。莫怪无言倚松坐，先生老矣不知几。
自笑兵厨吏不虔，冻醅如蜜只年年。却思踏雪江头路，屡费诗人一斗钱。
丁男战死籍名存，主将呼名更点屯。白发满头筋力尽，却教随伴守营门。
鹤鸣双剑两峰开，争倒晴川布水台。马尾谷帘那得似，因君挥麈故飞来。
剑刃翻身犹是钝，屋头问路太无端。楚鸡不是丹山凤，何必临风刷羽翰。
壮志平生鄙贰师，酒酣弹剑复扬眉。堂中养就三千士，白日报仇人不知。
汉得洮州箭有神，斩关禽敌不逡巡。将军快上屯田计，要纳降胡十万人。
纸帐蒲茵白板床，秪将春睡答春光。梦中几曲溪南路，水浴风行总未忘。
师克由来在协和，萧王兵马固无多。谁知大敌昆阳败，却笑前朝困楚歌。
此地曾经几战尘，离离荒草不生春。平沙日落黄云断，燐火如星出近人。
桐江波上有渔蓑，东汉流风节义多。大器已移名独在，犹将公论作干戈。
丝雨绵云五月寒，淮堧遗老笑儒冠。行军元帅来相探，折送驼峰炙一盘。
淮河水流汨汨清，到县都无二里程。兵后人家颇相得，采鱼屯种日为生。
坐致太平元是我，埋兵挑战却输君。铁浮图下曾相见，灯盏花开五夜春。
复得中原后杀身，将军未必恨奸秦。甘将三百年宗社，君相偷安葬塞尘。
海上涛声起暮天，出门孤剑每堪怜。无因拂袖归山去，题遍朱明万树烟。
康郎山下羽旄开，六军齐唱凯歌回。高皇神武雄千古，苏竣卢循伪汉才。
只道军储入较量，谁知民命更禁当。增钱新有梁肤使，破产旧遭周侍郎。
拔剑红尘斩万机，直教佛祖浪头低。我侬赢得呵呵笑，老倒思贤愧不齐。
觅句无成笑折枝，罚依金谷可饶诗。骚坛近日皆勍敌，白战何由再出奇。
自夏经秋百日晴，更兼无处不戈兵。千畴万亩乾枯尽，留得衰荷听雨声。
未用胸中八阵兵，草庐高卧掩柴扃。当时不见刘玄德，谁识先生是将星。
谁移蓬岛在人寰，诏赐新居五百间。紫塞无兵清似洗，丹楼不动屹如山。
幕府分营细柳军，旌旗城上压行云。前茅十里行人避，千骑东方让使君。
雪拥貂裘一马驰，孤军左袒事难期。奏函夜入明光殿，底事庐儿探得知。
漠庭数遣林牙使，羌种来窥雁塞耕。壮士看天思上策，月边鸣笛为谁横。
渐老花羞人不羞，枉因风雨结春愁。意行忽欲江东去，锦帐三分半未收。
戈马喧喧动万雷，黄旗绕绕拂仙台。天上再开新日月，南郊不改旧蓬莱。
一井深藏数百家，半宜榛栗半宜茶。可怜兵后谁为主，唯有长松寄宿鸦。
云外峰前结旧庐，胸中经济眼中书。兵间一范同鞍马，不记深山蕙帐虚。
绿林兵起结愁云，白羽飞书未解纷。天子欲开三面网，莫将弓箭射官军。
塞外风烟能记否，天涯落日自心知。眼中景物参差是，只欠江州司马诗。
古人惟恃众心城，何事秦皇苦好兵。本设函关禁奸诈，不知半夜有鸡鸣。
曾谒祥曦羽盖黄，天衣纷扰御炉香。蒙尘草莽干戈隔，坐看边氛蔽日光。
一夕欢娱凤帐秋，晓天归驾待琼辀。银潢便是东西水，不独人间有御沟。
领兵赴难共成名，良为吾来事可成。终把故乡旌异赏，肯令衣锦向宵行。
君自战馀成眊氉，吾行到处得揶揄。两穷邂逅空相视，只问归时有信无。
向来诸将各云屯，一折渠魁世自分。但见鹰扬称尚父，不闻跋扈有将军。
帅王归觐息兵鋋，吴越蒙恩过百年。世赏至今轩冕盛，真孙宜作地行仙。
冻木号风雪满天，平章犹放下湖船。兽炉金帐羔儿美，不念襄阳已六年。
风鸣长史升天柏，草护仙翁瘗剑茔。瑞像殿前亡马迹，养龙池上有鼍鸣。
先声已破鬼门关，蝼蚁残生掌握间。不信三苗不从化，将军今是赵平蛮。
女郎那取复枭英，此是胡王女外甥。帐底琵琶推第一，更谁红颊倚芦笙。
右军一画千金重，妙意宁容市妪知。明日重来堪一笑，管城那肯更临池。
天梯石栈自相钩，造物玄功笔底偷。挂起碧窗相对处，满堂风色剑关秋。
长安回首战尘中，罗绮繁华一夕空。惟有温泉旧时月，远随车驾到扶风。
帆影如酲左右倾，水声似战聒天鸣。傍人只道船行快，不道船中客更惊。
塞月秋圆白雁飞，五侯池馆醉光辉。清歌夜夜缠头锦，谁念征人铁作衣。
将军教射五千人，荆楚奇材总绝伦。秋出阑干当一队，骁腾不逐贰师尘。
芦荻萧萧吹晚风，白沙如雪阵云空。翻思宋祖麾兵后，百二山河破竹中。
红妆一队阴山下，乱点驼酥醉朔野。塞外争传娘子军，边头不牧乌孙马。
寸根九节结孤芳，青剑凌波日日长。幸有仙方辨真赝，医师休更进菖阳。
飘飘书剑泊天涯，每到春来辄念家。料得故园桃李树，东风吹处一般花。
荒陂古堞欲千年，名振图书剑在泉。今日诸孙拜坟树，愧无文字续燕然。
暂卸银鞍赐浴归，锦尘香扑衮龙飞。谁怜习战阴山北，满地黄埃苜蓿归。
芙蓉帐里郁金香，梳罢云鬟试绮裳。谁道春愁花不解，飞来额上斗新妆。
千骑横穿卤阵还，髦头一夜落天山。军中女子皆诛尽，士气飞扬战鼓间。
翠烟横竹坐休文，带孔频移减臂分。有客肯来开玉局，傍谈犹足当参军。
百战初休十万师，国人西望翠华时。家家尽唱升平曲，帝幸梨园亲制词。
天皇赫怒静荆蛮，号令威严重若山。诸将奋先随克捷，六军踊跃凯歌还。
誓洗兵氛雪国雠，气横辽碣紫山秋。岂容日下西王母，只属东西海尽头。
谁道韩江秋寂寞，扁舟叶叶倚烟霞。登临更有参军赋，烂醉何妨对菊花。
十年处处见繁华，今日山东更可夸。剪纸共成双走马，西游三战乱如麻。
一登伟观眇山河，下有将军驻马坡。不是胸中兵十万，长江天险误人多。
新来句法宛如阴，端与衰公伴陆沈。未易偏师壮秦系，刘郎戈甲旧成林。
不到天台三十年，草庵犹记宿云边。老僧晓出松门去，手挈军持取涧泉。
冉冉笼烟黛色新，台城堤柳不胜春。东风尽送廉纤雨，一洗山川旧战尘。
第一梅花擅早春，冰为肌骨雪为神。江南何处看尤好，锦帐牙旗伴玉人。
博带乌纱步骤迟，风流不似阵前时。将军岂是乖戎略，要使边人识汉仪。
一夕秋风雁过声，铁衣辛苦向边城。将军不用和戎计，双杵休辞月下鸣。
兰舟龙舸满城隅，最是时平乐事殊。近日青州报烽火，家家应系辟兵符。
狼烟不举羽书稀，幕府相从日打围。最忆定军山下路，乱飘红叶满戎衣。
一自阳侯战雨师，枣畦桑陇但空陂。此君屹立如尊勇，依旧青青似昔时。
重叠荒山满四围，征鞍系剑背斜晖。遥知梁国白云下，此际吾亲独倚扉。
大手从容静塞尘，人间犹诵病参军。诗家态度公能继，还见春空蔼蔼云。
牛羊散漫落日下，野草生香乳酪甜。卷地朔风沙似雪，家家行帐下毡帘。
翁子归来第八人，越王家国再逢春。悠悠千骑溪南路，今日荣夸到剑津。
蜀朝昏主出降时，衔璧牵羊倒系旗。二十万军高拱手，更无一个是男儿。
塞雪皑皑春未消，将军千里破天骄。羽书昨夜飞金阙，应得君王赐紫貂。
去去来来今几秋，霜毛渐渐满人头。束书匣剑平生事，斜日江山独倚楼。
我徙苍梧君豫章，君游留省我金阊。司空自有华阴土，一拭能令两剑霜。
畴昔操戈列战场，人间无处避披攘。门横官道长安堵，端为无心害虎狼。
黄云白草没燕山，百战空存两鬓斑。不识征夫三十万，几人生入玉门关。
一旦天真逐水流，虎争龙战为诸侯。子真独有烟霞趣，谷口耕锄到白头。
占著商山接华山，两京浑在笑谈间。樵苏按堵人甘寝，别队官军入武关。
九畹滋兰自楚人，草荒茅塞几千春。而今乞得山中种，老眼看来种种真。
烟雨茫茫失远村，东陵瓜地傍衡门。袖中双剑依然在，换得黄牛教子孙。
一梦黄粱不待炊，若为流泪满征衣。目前西塞身南渡，肠断东风心北飞。
路不赍粮笑复歌，三更月下入无何。太平谁整闲戈甲，王库初无如是刀。
自说轩皇息战威，万方无复事戎衣。却教孙子藏兵法，空把文章向礼闱。
柳簇红桥绿雾匀，羽林戈戟锁重闉。朝阳空照俜仃影，长似东街碧树身。
逝水光阴不肯停，又从菰黍重寻盟。平生不学采莲曲，只读离骚配酒兵。
武侯白羽麾三军，帐前甲马生风云。怜君才地亦疏薄，相过书林至夜分。
禽声旅思共凄凄，犹忆戈船下五溪。今日园林闲纵步，鹧鸪从尔任情啼。
青唐陇拶觐神都，亿万天兵列路隅。三省枢臣合班对，进呈平旦受降图。
八阵图开在浅沙，将军闲卧兴无涯。知从枥下思千里，故向林中布五花。
查阜前头雊雉肥，一飞白羽锦离披。辕门竞为将军贺，帖帖海波无是非。
枝枝转势雕弓动，片片摇光玉剑斜。见说木兰征戍女，不知那作酒边花。
秋入金疮祇自悲，十年弓剑老西陲。不须更赋从军乐，且和田园杂兴诗。
听罢悲歌血泪凝，舞衣零落帐前灯。千年荒冢埋遗恨，不劝君王用范增。
春秋遗迹旧山川，鲁破吴亡久寂然。恰到前年征战处，数间茅屋起炊烟。
荏苒秋光遍六街，玉妃联袂到空斋。军持满插文园露，何似华堂十二钗。
一剑横空星斗寒，甫随平北复征蛮。他年觅得封侯印，愿学幽人住此山。
杜曲无边风露秋，瓮头酒熟了无忧。一诗连夜穿兵卫，略似齐城战火牛。
杖策西征事有机，停舟横浦怪依违。杜门更笑孙都阃，酣战犹闻未解围。
断烟落日护林丘，三数人家屋打头。见说春来寒更甚，补窗塞户胜防秋。
四面星辰著地明，散烧烟火宿天兵。不关破贼须归奏，自趁新年贺太平。
夫差剑老敛锋铓，击石何须试道傍。若是鞭笞龙象手，只将尺箠起群羊。
万里长江一镜平，空林落叶战秋声。孤舟不畏归来晚，已见沙头候火明。
梁松帝婿拜堂下，伏波将军坐受之。汝虽自诧樊川侄，吾未尝闻蔡克儿。
江雪寒连酒思豪，歌传锦帐醉烹羔。争如取水陶承旨，茗碗清新兴味高。
伯颜丞相吕将军，收了江南不杀人。昨日太皇请茶饭，满朝朱紫尽降臣。
汉儿辫发笼毡笠，日暮黄金台上立。臂鹰解带忽放飞，一行塞雁南征急。
芹藻浮香水半环，官曹得似广文闲。羽书趣上将军马，却拥貂裘度剑关。
闻说旌阳旧筑坛，故浮修水一来看。至今磨剑池犹在，冷浸一天星斗寒。
边人大半能胡语，胡骑年来亦汉装。谁向青红毡帐里，单身缚得不花王。
驰召萧王命罢兵，献谋怀贰见尤明。平齐定赵基图壮，有志方知事竟成。
秋水沈沈漾列星，盘涡殷殷斗雷霆。扁舟昨夜巴陵过，风起犹闻战血腥。
多为军储费量筹，难辞摄县太仓州。西江听得吴侬语，紞鼓难鸣挽不留。
群凶万队一时平，沧海无波岭瘴清。帐下共推擒虎将，江南只数义乌兵。
霜迟断陇荞花白，水足平田稻子红。剩把丰年供祖帐，送将玉节过江东。
南山突兀塞吾斋，啖饭看山似食鲑。山自有心来近我，何人裹袜又穿鞋。
雪拥归程朔吹寒，来时孤剑系征鞍。此行誓不忘知己，昨夜为公重一弹。
茅庵纸帐学僧眠，炉𦶟松花取易然。唯有未能忘酒在，手倾金盏斗垂莲。
当时仲达号知兵，此地如何驻魏营。惧战却甘巾帼辱，至今沟水寂无声。
上国归来岁月深，悲嗟脱剑挂高林。欲知不负徐君意，便是当年让国心。
慧性元从戒定薰，百花潭水洗僧裙。个中力量真超绝，故老尚传娘子军。
剖竹公符墨未乾，先生雅意只青山。潇然纸帐梅花梦，不到清香画戟间。
猿臂将军去似飞，弯弓百步虏无遗。汉文自与封侯得，何必伤嗟不遇时。
请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。
城上兜鍪按剑看，四郊胡骑绕团团。平生不解杨朱泣，到此方知进退难。
绿琴弹出碧笳声，出塞何如入塞清。一曲送君千万里，秋来应共雁南征。
处处兵戈路不通，却从山北去江东。黄昏欲到壶关寨，匹马寒嘶野草中。
贰守分符出大邦，将军开宴俯清江。玉壶旧赏今何处，锦轴新题故满窗。
莫为蒲骚举高趾，边情转眼又千回。吴房小败宁非计，防后飞军雪里来。
临蒸南去路悠哉，塞雁飞时海燕回。一片郁林犹有石，政成还伴使君来。
银鬃绣膊气偏骄，应是房星降赤霄。汗血沙场宜百战，凭谁借与霍嫖姚。
白马江头笑一声，红光紫雾水中生。急抽匣内青蛇剑，搅得黄河彻底清。
剑术空疏今罢休，家山何处越中瓯。欲谈往事浑亡是，喜得新诗替莫愁。
忽雷驳散紫花文，明月弓韬青海云。莫向灞陵愁醉尉，何人不道李将军。
自作新辞教绿珠，明君舞罢赐珊瑚。翔风莫抱房中怨，塞上阏氏似尔无。
岁云暮矣始成行，珍重刘公半月程。四海干戈风物改，乱离时节别离轻。
平沙漠漠草萧萧，一剑宁论万里遥。犹愧未偿山水愿，暮冲寒雨过中条。
风雨萧萧欲暮秋，独携孤剑塞垣游。如今虏骑方南牧，莫过阴关第一州。
江南花木竞春深，塞上风云逼岁阴。爱日倚需长一线，管窥应得见天心。
为谁到古长城外，又自经今战地边。木烛岭空悬素月，炉门山只锁荒烟。
短剑随枪暮合围，寒风吹血着人飞。朝来道上看归骑，一片红冰冷铁衣。
祝寿开樽象乐和，傞傞态度屡婆娑。动容咏德终宵乐，从此修文定止戈。
大汉年来已厌兵，防胡今更起长城。群臣祇有捐金计，阙下何人为请缨。
清游无是亦无非，陡绝圆坛一强跻。赤壁望中公瑾在，战尘何日静征鼙。
天下干戈未尽稀，独骑瘦马苦吟诗。穷山窟里携书剑，半夜不眠听鼓鼙。
凯奏欢呼入帝乡，天戈一指靖遐荒。臣民快睹平边诏，万岁声中祝圣皇。
一片桑乾水气昏，白云空碛大河吞。马头带得冲星剑，夜夜回看古蓟门。
汛扫官厅顿菊栽，老兵怕碍客车来。费人早晚勤浇灌，何似篱边自在开。
曼陀石上无根树，历历生公说法馀。剑水一泓清澈底，至今人说有龙居。
频年战胜恃雄强，历数分明在彼苍。堪笑范增无异识，不能令主事高皇。
微官相缚共低头，两见燕南塞草秋。说向苍生应大笑，为谁奔走为谁留。
白云深处启重扃，一径斜通抱膝亭。北郭战尘吹不到，老僧犹指树青青。
贯生名压汉公卿，自古逢雠不反兵。仇虏滔天无敢动，柏乡空溷迫人名。
上人年少易抛乡，湖海茫茫道路长。凭内州军莫游尽，雁飞不肯过衡阳。
琵琶送酒为君弹，剑叶生霜发晓寒。似此出门犹不易，堪知蜀道古今难。
闻道淮西遏贼锋，捷书半夜到行宫。投戈尽是三齐士，不用鲸鲵志武功。
青门子母互勾连，五色如云亦可怜。试问故侯提剑舞，何如高垄枕锄眠。
五霸兵争总祸机，三王仁治但垂衣。老农不解兴亡事，唯说今年豆角稀。
陇上征夫陇下魂，死生同恨汉将军。不知万里沙场苦，空举平安火入云。
自笑儒生著战袍，书斋壁上挂弓刀。如今便是征人妇，好织回文寄窦滔。
斗帐重茵香雾重，膏粱那可共功名。三更骑报河冰合，铁马何人从我行。
一陂焰水蒋陵西，含风却转与城齐。周遭碧铜磨作港，逼塞绿锦剪成畦。
万乘时巡万寿临，銮舆漠漠碛沙深。非忘殿阙呼嵩日，应系单于款塞心。
羁縻亦是旧扶舆，割县多年妥服馀。解道行军陶布政，马场狮岭欲安如。
冰雪塞天阳气转，幽香飞动老龙鳞。平生每事居人后，十月严凝占得春。
昔年南北事戈矛，巨室芸编岂易求。何幸诗书今满案，忍看秋草势同休。
熨帖朝衣抛战袍，夔龙班里侍中高。对时先奏牙间将，次第天恩与节旄。
摇摇北望动心旌，老病聊依泂酌亭。时有小兵来涤砚，清泉一掬冷涵星。
二月携家又入山，纷纷争战往来间。草堂落尽梨花雪，过却清明未拟还。
气吐长虹志未摅，剑华生涩土模糊。收藏好在甘无用，夜半荒鸡待一呼。
荒郊下马问何之，死活元来任便宜。不是白兵生眼孔，一团冤血有谁知。
秋霁无风日自曛，飞虫偪塞似屯云。老夫漂荡居夷久，祇恐乘空是廪君。
习池尊俎擅风流，一洗干戈四海愁。倒着接篱扶上马，举鞭一笑问并州。
迢迢枕上望明河，帐薄帘疏奈冷何。不惜衣篝重换火，却缘微润得香多。
莫理城南汶水船，于今诸塞起狼烟。已知宵旰劳明主，不记仙曹侍从年。
云母屏山翡翠帘，绣衣围住百花帘。晨光旋透轻烟合，宝帐兰姿起未忺。
十载相从话岁寒，刀山剑树惯跻攀。风云会合机轮转，行看知音笑展颜。
忆昔孤军鄂渚秋，武昌城外战云愁。如今衰白谁相问，独对西风哭故侯。
战和未定议纷纭，草茅有忠天莫闻。公乎行矣陪国论，毋愧新亭千载人。
蟾光如水浸清秋，防塞将军在戍楼。千里无尘烽火寂，夜深犹起看旄头。
一剑能清万里尘，谗波深处偶全身。那知九转丹成后，却插金貂侍帝宸。
且复江西度岁年，会须投老剑南川。日长一局枯棋罢，卧看儿童学意钱。
白昼惊风海上号，水军三万尽乘涛。书生不解参军事，也向船头著战袍。
上圣心唯赤子矜，庶邦可以佐军兴。自书政拙催科考，今古舂陵复永陵。
古帐萧萧画不真，空祠犹与狄公邻。凭君妙手重图貌，不是寻常行路人。
从军装束效男儿，短制衣衫淡扫眉。众里倩人扶上马，娇羞不似在家时。
只将匡岳纸三张，此外何曾半瓣香。江月江烟兼塞雪，等闲收拾满空囊。
蜀又交侵淮又危，江湖风浪沸潢池。连朝云气浓于墨，想是英雄血战时。
晓了罗浮杳霭中，一琴一剑一枯筇。官清便是长生诀，谩把丹砂问葛洪。
觅得楼中一觉眠，将身化蝶入壶天。平生睡债何时足，春在梅花纸帐边。
漠漠黄云塞草低，南人空说翠舆归。孤臣泪尽仍尝胆，白首江湖雁北飞。
王畿诸将戍沙场，亦有家书寄雁行。不说边庭征战苦，侍郎恩意似汾阳。
巨盗盘根岁月深，交流战血竞浮沈。一言便解苍生祸，何事君恩薄贾林。
楚关申戌郁茫茫，野草春沙更断肠。山头僧住何年砦，山下人耕古战场。
得道年来八百秋，不曾飞剑取人头。玉皇未有天符至，且货乌金混世流。
秋草黄云塞马肥，汉家骠骑拥旌旗。可能卫霍年年出，不及燕然一片碑。
家还平楚接秋云，虎变龙争战未分。我有吴钩三十载，未曾轻许笑逢君。
笳鼓城头月五更，边陲何日罢论兵。已闻胆落西羌戍，应是人传小范名。
魁星又转作文星，玉笋班分博士清。鼓舞辟雍群弟子，依归绛帐老先生。
一军暂出尉佗城，晓日东江组练明。天子只今方北顾，炎州瘴疠付君清。
十年天下满兵埃，可惜经文半劫灰。欲析微尘出经卷，随缘须动世间财。
战罢西风万树残，又看桃李遍春山。不知天地元何意，惟有长松了不关。
紫骝嘶逐玉花骢，曾是沙场百战功。今日宛驹无汗血，落花芳草灞陵东。
洞壑潮音阿耨前，金银楼阁太空悬。三生大士容听法，净洗军持供白莲。
紫塞黄云万里间，征夫一望总潸潸。今古沙场惟白骨，几人生入玉门关。
农父江边立荷戈，无人南亩种嘉禾。今年妻子愁饥死，活到明年更奈何。
止戈堂上屐声闲，飞盖相追杳霭间。君到定知难入眼，倚天灊霍是家山。
衣锦军前上冢时，当年意气慑吴儿。中原休问今何主，随分笙歌燕乐嬉。
犷骑陵城气若风，兵机那取宝刀雄。君看韩信囊沙日，百万貔貅在掌中。
仙湖街口月徘徊，暂醉兰陵酒百杯。横海勋名何足异，罗浮山色帐前来。
石耳堆盘荐绿茸，白鱼紫笋亦时供。日长分省无公事，坐对庐山双剑峰。
密叶风生夏日长，草龙珠帐晚生凉。主家留客琅玕簟，何用冰壶出蔗浆。
来从紫塞力犹微，逐伴排行作阵飞。任尔翱翔江海去，人间今日网罗稀。
群山环拱一山青，曾驻仙翁竟得名。前日授书非我事，旄头不耀正休兵。
山从开辟以来有，关是王公设险名。直上剑门千万仞，中开门阙数重城。
台笠华缨洗暗尘，都门官柳送车轮。洛阳津吏揶揄我，不是终军等辈人。
水杨梢上欲绵飞，犹觉春寒未解围。为怕江风吹客梦，船篷缺处塞蓑衣。
塞草汀云护玉鞍，连天花落路漫漫。如今却忆当时健，下马题诗不怕寒。
独弄参军无鼓笛，右军池里泛渔舟。岂知剑外雍熙老，收得黄巢折剑头。
玉帐元戎过福州，谁担此担向边头。中宵敧枕难成寐，底道侬无隔夜愁。
云槃长毂辇金缯，皓齿青蛾逐日新。一夜西风吹汉水，将军归去锦城春。
山后干戈震朔州，君王按剑到边头。二月凯歌班士马，天闲遗却万骅骝。
胡尘轻拂建章台，圣主西巡蜀道来。剑壁门高五千尺，石为楼阁九天开。
海天澄霁祝炎方，划断鲸鲵一剑光。堪笑棘津人尚拙，区区犹自说银璜。
逃虚喜听足音跫，况是乡人万里逢。江海茫茫天尽处，又携书剑入湘中。
雄心脱略战文场，端把烟蓑换龙章。葵藿奉君知贵味，肯怀归去见严光。
岂有神君语帐中，漫云王母降离宫。巫阳莫救仓舒恨，金锁雕残玉箸红。
塞上何时谢抱关，优游琴酒旧家山。小桥小艇相过处，横径横塘一水间。
鸦啼初日塞门开，昨夜阴山探骑回。秋尽漠南风雪遍，单于不敢射雕来。
漂零书剑愧无成，日夜秋风白发生。倘得黄金三万两，肯将筹策让陈平。
玄都寂寞花无主，剑浦芳菲树亦香。颜色似同风格异，刘郎非是旧刘郎。
海日高临塞上城，汉家诸将久屯兵。断云飞去辽天阔，北望燕然万古情。
单传直指意何如，天竺经翻八解馀。我向将军龙象御，山寮分得贝多书。
丝缰误解白龙飞，满地琼瑶衬粉蹄。愁杀塞翁寻不见，月明风静只闻嘶。
春尽芜城天一涯，白榆生荚柳生花。满川战骨知谁罪，深属来人戒覆车。
沥湖南北草青青，新筑湖桥过射亭。宝月台边弓似月，七星岩下剑如星。
西风浩浩塞尘黄，白发缘愁若个长。客梦五更惊忽断，打门县吏索租忙。
休文垄上阴云起，雨涨定安桥下水。渔人莫倚满溪流，见说长蛟剑为齿。
绿蕉青苇列旗枪，一夜西风作战场。薏苡低垂菰米老，花鹅绣鸭阵横塘。
贫贱侵凌富贵骄，功名无复在刍荛。将军北面师降虏，此事人间久寂寥。
一枝长戟六钧弓，千里山河百战中。惆怅故园衣不到，边城容易起秋风。
枯桩一语错流传，碍塞平人万万千。百杂碎时须跳出，莫教坐在法身边。
正月传闻大驾还，七日巳度居庸关。铙歌拟续之回曲，塞外应添驻跸山。
城下江流带夕晖，城边云树望依微。当年狱底雌雄剑，不识今从何处飞。
古来无此战争功，日日戈船卷海风。一遇灵鳌开睡眼，六朝灰尽九江空。
往事悠悠逝水知，临流尚想报吴时。一壶能遣三军醉，不比商家酒作池。
舜若多非身觉触，闭门塞户栽荆棘。邈得虚空恰似渠，似渠也是闲相识。
行行谁解慰飘蓬，尊酒怜君意气雄。仗剑他年辞故里，五陵衣马直须同。
钲鼓连天战血红，存亡只寄寸冰中。凭谁剪取鳞鳞碧，画作云台第一功。
来鹏姓僻人希睹，司马名成帝未闻。独有故人先识面，豫章前殿旧将军。
曾闻叩马犯君颜，万古清风满世间。若使干戈为揖让，夷齐终不死空山。
碎霜斜舞下遥天，透胆寒威折塞绵。不似豪儿衣狐白，读书辛苦谩多年。
乘胜元兵已破襄，葛陂贾相半闲堂。且偷睫下红妆艳，为虏明年岂足伤。
雁行声价压朋俦，凛凛词锋炯二矛。宝剑神光埋不住，夜冲星斗落旄头。
霜毛剑翮耀星瞳，独立高林劲气雄。青鸟低飞空侧目，平原一击待秋风。
天生素面能留客，发意关情并在渠。莫怪向者频声战，良由得伴乍心虚。
万里黄云冻不飞，碛烟烽火夜深微。胡儿移帐寒笳绝，云路时闻探马归。
剑阁缘云拂斗魁，疾风生树过龙媒。前程憩罢知无益，但是驽蹄亦到来。
两字功名一剑歌，舟航南北乱机梭。夕阳沙上流连意，只有青山见最多。
天涯岁晏雪霜繁，又见春风落塞门。一望秦川肠一断，欲持芳草问王孙。
鲸鲵新镇伏波军，海上楼船拥似云。片檄营中能破贼，书生何用更谭文。
书生不愿黄金印，十万提兵去战场。只欲稼轩一题品，春风侯骨死犹香。
西戎不敢过天山，定远功成白马闲。半夜帐中停烛坐，唯思生入玉门关。
凿凿岷峨插彼苍，海波不动海天凉。双蛟化作神仙去，明月中宵剑影长。
客路空过桃李春，塞尘湿遍马蹄痕。荠花如雪苔苗老，应有垂杨绿荫门。
处处亭台只坏墙，军营人学内人妆。太平故事因君唱，马上曾听隔教坊。
画角愔愔清且哀，古今晓色此中催。可堪绝塞风霜苦，还傍将军玉帐来。
五马骄嘶锦水隈，双旌遥指剑门开。巴童吹笛羌儿舞，重见文翁镇蜀来。
尉佗尺檄黄关闭，天欲亡秦盛汉家。一目将军通战棹，何曾五岭限中华。
丁零海上节毛稀，几望南鸿近塞飞。泣尽白头相别泪，少卿留虏子卿归。
武帐宵寒漏箭传，元戎威望响秦川。机筹整暇一横槊，寒涩何能强比肩。
右军挥洒谪仙歌，总有驯鹇似白鹅。芳玩未应疑放达，风流文藻古无多。
骚坛处处自张围，我不操兵世莫疑。翠壁青林端有句，傍花随柳却无诗。
东阁移尊绮席陈，貂簪龙节更宜春。军城画角三声歇，云幕初垂红烛新。
烧栈登坛各有勋，谋臣猛将郁如云。关中自识龙颜主，海内争看缟素军。
病骨嶙嶙强自撑，每从马革问余生。而今万里无烽火，不用灵符辟五兵。
探骊犹记湘西寺，爱我诗如左禅军。慈也果能拈此句，定知词笔带烟云。
征衣穷塞暮冬时，读尽龙城太守诗。若使生平诗尽在，濯缨无泪为君垂。
自呼自应自婆娑，试问如今唤得么。拂石坐来衫袖冷，不须平地起干戈。
流水柴门白兔宫，一区晴锁万山中。成功会著荷衣返，入梦休猜蕙帐空。
古来仁圣最忧多，合倚承平纵逸么。行幸未停歌未阕，羯胡兵已渡黄河。
中兴宣帝汉明君，博陆曾推第一勋。有诏外庭求故剑，谁能不恨大将军。
九月辽东衰草多，飞霜乱下白狼河。人人马上吹芦管，夜夜城头枕铁戈。
诏赐田租墨未干，诛夷顿失主恩宽。一朝罢却军兴费，四海疮痍动地欢。
芦荻飕飕风乱吹，战场白骨暴沙泥。淮南兵后人烟绝，新鬼啾啾旧鬼啼。
对梁王突出全机，赚神光错礼三拜。熊耳月照嵩山云，填沟塞壑无人会。
金马可堪充铁马，铁牛那是粪金牛。虚名岂得为时用，足致天兵下益州。
意君剑履上青云，岂谓相逢犹问津。柱后惠文如束湿，何妨且作自由人。
剑阁门西第一峰，道陵成道有高踪。行人若上升仙处，须拨白云三四重。
十年荒徼尚留名，阅尽风霜见老成。旌阳剑气应常在，为扫妖氛答圣明。
去去来来不系舟，至今师渡几时休。洗兵岂是天无雨，尽逐黄河入海流。
小帐秋眠下碧纱，苦吟不就鬓成华。空亝幽事无人共，数起移灯照菊花。
九日龙山游未罢，平原萸酒有余香。将军趣驾迟君约，却负东篱自向阳。
匈奴十万寇辽阳，汉将飞来入战场。直取单于归阙下，论功那更数名王。
将军不遣鹤乘轩，却送书闱墨沼边。老我归来静相对，洛阳长叹最堪怜。
十二天闲总骏才，追风蹑景是龙媒。曾随六御临关塞，亲过流沙万里来。
独乐人闻新法新，定应翻作独愁人。墓碑一仆党碑立，已觉园花埋战尘。
西徼粮刍积渐丰，榆林山下路新通。三军得隽风尘静，犹记当年馈饷功。
四面朱阑当午门，百年榆柳是将军。昌期遭际风云会，草木犹封定国勋。
只道天河洗甲兵，一轩飞雨走风霆。客来睡觉煎茶饮，不特山前草木醒。
碧窗斜日蔼深晖，愁听寒螀泪湿衣。梦里分明见关塞，不知何路向金微。
锦标金胄照戎衣，挟羽横戈自将归。万骑群中天马出，一时传到疾如飞。
狐鸣鬼啸夜茫茫，元是官军旧战场。土伯不能藏碧燐，三三两两照前冈。
飘飘绝俗嵇中散，咄咄逼人王右军。书罢潇然无一事，鸥波亭上看晴云。
大洲男儿身姓熊，杷头削铁刃如风。直前竟斩红旗首，步战须还第一功。
月黑村空夜半时，操戈暴客苦相追。也知不但因胠箧，欲乞萧萧暮雨诗。
闻道越王避汉兵，窜身岩谷觊偷生。如云甲马今何在，只见良田万顷平。
金鞍玉勒控龙媒，淬水芙蓉对日开。兵气尽成烟雾起，夜深新破右贤来。
一锡飘然似野云，禅衣犹似带征尘。公家将卒成何用，却教山僧立战勋。
陆阳帐解惜分携，回首层霄不可跻。却喜枌榆连旧社，肯令丘壑隔云泥。
长年肉食定何功，乞汝豚蹄且慰穷。猿臂将军应老矣，南山忽忆夜弯弓。
郁孤台下江月光，白鹊楼前江水长。何处边笳传塞曲，万家砧杵满城霜。
扁舟初别五陵春，为逐江间鸥鹭群。津吏谩劳频问讯，汉庭元有旧将军。
闪灼虎龙神剑飞，好凭身事莫相违。传时须在乾坤力，便透三清入紫微。
兵卫森严万幕屯，马嘶人语静中闻。天垣咫尺銮舆近，望见龙光入夜云。
拔剑长驱万里心，蛇分鬼母哭空林。元康武库流为火，火德将无属夘金。
静想追兵缓翠华，古碑荒庙闭松花。纪生不向荥阳死，争有山河属汉家。
草枯水冷马添臕，箭放鸣髇不射雕。塞北又传烽火动，冠军人望霍票姚。
老圃堂前看晚晴，近溪时听斗船声。不知远境干戈意，但觉凭轩笔砚情。
将军南涉武溪深，双植金标镇象林。铜鼓铸成奇马式，汉皇留在馺娑阴。
禁里妖星拂剑红，寝中积雪斧声雄。如何三让为天子，只有西京一太宗。
天山箭定海无涛，马上旌书纪战劳。姓字一时题幕府，不为强弩即弓高。
老眼青青望洞庭，虹垂断岸月初生。滔滔桥下无情水，不为吴王洗甲兵。
衡石程书括户口，头会箕敛生干戈。老儒不用忧此事，苋羹麦饭醉且歌。
击剑悲歌涕滴胸，清时一向老英雄。白狼黑犬如相犯，愿语南山矍铄翁。
千金一剑未曾磨，陡上关来感慨多。关下人称真意气，关头人说白头何。
十年兵火真多事，再到禅扉却破颜。唯有两般烧不得，洞庭湖水老僧闲。
夕阳山塞笛声孤，半醉辕门语笑粗。旧日读书萧寺月，夜深曾到帐前无。
万郎风骨自清奇，解赴从军五字诗。却笑当年杜陵老，谩称骥子好男儿。
不慕清官况热官，竹篱纸帐睡差安。却愁帝敕梅龙去，第一瑶台分外寒。
近西穹帐是青宫，瑞霭祥云晓日红。宝扇初开颜似玉，金舆方驾气如龙。
田州兵祸孰先知，州扭灵龟要自奇。二十年来逢一转，静观天道更何疑。
刘生还着旧纶由，汉上相逢又几春。高堂尚有双亲在，且莫谈兵西入秦。
天设居庸百二关，祈年更隔万重山。不知谁放呼延入，昨日杨河大战还。
碧瓦参差第一楼，风旗猎猎唤行舟。兵厨有酒真堪饮，不学弓刀也白头。
异时随举孝廉郎，旗盖相承据一方。肠绕阊门祥已定，将军毕竟是吴王。
一旦天书下紫微，三年旌旆陇云飞。塞门无事春空到，边草青青战马肥。
步兵偶尔忆山林，尚自风流说到今。不知千里如何味，直待鲈鱼江水深。
三郎掩面马嵬坡，生死恩深可奈何。瘗土驿傍何足恨，潼关战处骨埋多。
行尽江南塞北时，无人不诵鲍家诗。东堂桂树何年折，直至如今少一枝。
荆王翠羽衾中梦，太尉销金帐里歌。若以道人银色界，虽无欢笑亦无魔。
萧关风急马频嘶，四塞河山动鼓鼙。独立高台望烽火，胡笳多在蓟门西。
十七篇诗酒满壶，赣州风景塞绳枢。诗中有画今摩诘，安用当年八境图。
欲劫强秦事已难，可怜骈死为燕丹。美人玉腕将军首，恨满西风易水寒。
干戈催我出青山，深愧名闲实未闲。久别故人思一见，朝朝朝雨隔西关。
二镇屯兵百万馀，花当消息近何如。征鸿日暮江南去，多少闺人望寄书。
妙龄才气压同升，谈笑端能却五兵。况复锦囊新且丽，粲如春树万枝荣。
剑阁横空锁蜀门，资中岩岫若云屯。天倾白日千山砥，峡束长江万里奔。
昔岁逢君在郁台，扬眉抚剑泰山摧。纷纷白眼轻豪俊，只有余公解爱才。
寒梦初回斗帐深，清辉忽破小窗阴。若为推上松萝月，展尽梅花一寸心。
属镂血冷剑池空，游鹿荒台踏晚风。香径不归西子驾，竹枝歌沸月明中。
读书声歇茶初熟，古鼎香销诗未成。起唤欧苏索白战，天高海阔不胜情。
黄云白日暗寒原，鸿雁无声度塞垣。自古客行愁道远，纷纷薄木锁侯门。
剑沙此去坐横经，雪色梅花绕槛清。讲罢更应明正学，宗家时访李延平。
道傍甲第是谁家，金帐羊羔兴正赊。棘寺郎官清透骨，自敲冰片煮春茶。
天策将军府正开，分番学士拥驺来。蒹资谋断称房杜，犹向朱门蹀血回。
即看宝剑动神州，羡尔铜章下铁丘。好过漆园询故事，至今人尚说庄周。
农父犁田出宝刀，铜花浸血冷侵毛。神锋懔懔冲星斗，未让丰城剑气高。
雪花剪剪舞林端，纸帐红炉梦亦寒。尚有冲寒驴背客，又随胡马上长安。
八尺将军千里骓，拔山扛鼎不妨奇。范增力尽无施处，路到乌江君自知。
欲将强盛远夸胡，罗绮金珠列国都。百戏未终兵甲起，不须重进外边图。
日日浮沈卖酒家，不知寒力战风沙。又谁知道新春色，开到南枝弟几花。
仙人好乘白鹿轓，更剪明霞作飞带。醉来濯发向银湾，龙剑直倚青天外。
身执金吾主禁兵，腰间宝剑重横行。接舆亦是狂歌者，更就将军乞一声。
家食城南擅独贤，夜占奎壁半移躔。东风绛帐浑闲事，先世青毡是宿缘。
宝剑翩翩赋远游，东风吹骑出幽州。洮河三月流澌下，人在长城天尽头。
桥湾䗖蝀临滁水，十八巷高似月轮。不是巢兵烧毁后，至今犹复跨龙津。
塞垣白雁逐秋回，野岸黄花浥露开。万里江陵赴慈侍，扁舟珍重去还来。
重按东皋岂自归，曾闻归思勇如飞。只因昨夜沉香帐，虮虱夤缘金缕衣。
万里无尘塞草秋，玉轮金轭未巡游。上林苜蓿天池水，饱食长鸣可自羞。
爱花如梦少年狂，云鬓鸾钗百宝妆。三日醉眠金帐底，春衫浑是麝脐香。
三精雾塞未能收，诸将俄兴翼戴谋。谁谓庸才能戮莽，人心毕竟尚思刘。
军门频纳受降书，一剑横行万里馀。汉祖谩夸娄敬策，却将公主嫁单于。
四叠新城绕涧隈，剑池池上碧崔嵬。于菟夜吼山灵振，仙鬼哀吟风雨来。
昔年尝臂海东鹘，醉客高飞铁马群。今日见君题壁处，自怜曾是旧将军。
诸镇还推泽潞军，抱真勋业至今闻。秋来故砦迷深草，日暮沙寒生野云。
胡卢河畔逢秋雪，疑是风飘白鹤毛。坐客停杯看未定，将军已湿褐花袍。
我自穷愁坐缀文，何堪见子可怜生。两穷政好同诗社，一战犹须倩酒兵。
清歌空得隔花闻，寂寞堂前日又曛。共待夜深听一曲，女儿弦管弄参军。
狂风横雨忽来鸣，半夜长亭客梦惊。想见海门春涨急，奔军百万听潮声。
青鞋踏尽剑铓山，借枕僧房落照间。高屋凭虚听泉语，岭云应似我身闲。
蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
每忆山房话夜深，几前无主亦无宾。老兵未领西来意，斜倚屏风一欠伸。
兵后荒残赋役频，故家斤斧到荆榛。年来桃李春风闹，谁识承平雨露身。
文武千官岁仗兵，万方同轨奏升平。上皇一御含元殿，丹凤门开白日明。
身入醉乡如避秦，醒时尘事百端新。塞鸿过尽无家信，海燕归来思故人。
韩信栖迟项羽穷，手提长剑喝秋风。吁嗟天下苍生眼，不识男儿未济中。
太平气象满皇图，清晓祥烟捧帝居。四海销兵民乐业，熙然恩信及豚鱼。
剪裁不惜楮先生，要护高人雪屋眠。只恐鹤书催起去，长留空帐北山巅。
谁将弦管奉君王，明月楼中夜未央。出塞声高调不得，由来此曲断人肠。
怒霆轰耳记曾呼，充塞乾坤恨未除。将谓阿师无实相，春风万叠峙康庐。
一半淮江半浙江，怒潮日夜自相撞。扬州昨夜军书至，说道淮安未肯降。
曾将一剑定全吴，斗大祠庭泣楚巫。故国神游应抚掌，芦花枫叶几年无。
瑞应金穰均禹甸，三边洗甲谁言战。关河岂但犬羊奔，郊薮殆将麟凤见。
海风吹雨度龙沙，满眼金莲紫菊花。日暮笙歌何处起，高低穹帐五侯家。
塞北佳人亦自饶，白题胡舞为谁娇。青霜已尽边城草，一片梨花冷不销。
群山秀色静临衙，日暖风微绛帐纱。万马自应空伯乐，千人重见屈田巴。
莫遣鞲鹰饱一呼，将军谁志灭匈奴。年来万事灰人意，只有看山眼不枯。
几年湮塞豫章沟，岁岁民间有水忧。我意若非公善后，不应城里解通舟。
羽士岩前烟树深，乱云堆屋自无心。鹤惊蕙帐夜岑寂，霜月正寒愁不禁。
竹枝歌比柳枝高，红纸乌丝紫兔毫。夫婿从军不识字，殷勤写去也徒劳。
团脐霜蟹四腮鲈，樽俎芳鲜十载无。塞月征尘身万里，梦魂也复醉西湖。
王事私恩不共天，益都城下枕戈眠。鲸鲵戮尽为京观，子孝臣忠亿万年。
柴门一月南京雨，斗帐半床西晋书。藜杖日晴初出户，园林落木已萧疏。
一个浑身有几何，学书不就学兵戈。南思北想无安著，明镜催人白发多。
祝融道士苍生雨，万事须知总是天。宣畅威灵聊塞责，乞身从此老林泉。
江戈落落瘴江涯，多少佳人忍辱时。独尔舍生能一死，洁身泉下见男儿。
金飙猎猎受降旌，虎帐累累细柳营。坐屈遐荒三百万，何须掠地与屠城。
紫塞长城万古悲，堑山还复见今时。臊奴秪益轻专制，老耄何堪锐出师。
纷纷红紫战春场，叵奈东风掠阵狂。谁道青皇不解事，故将后劲属花王。
当年设帨雁门关，代北诸军尽解颜。共道榆林飞将种，明驼莫载木兰还。
芹溪处士古人风，宝剑尘埋未化龙。旧隐至今名不朽，扁题元出紫阳翁。
战鼓初停日未昏，挽回春意在乾坤。就中未必无良善，安得奇香为返魂。
陆离长剑抉衡云，手按丹霞大赤文。今日闲窗写幽事，祈仙磴上著卢君。
天声未畅威穷发，将军已过长城窟。红旗半捲夜归来，马蹄踏碎天山月。
九重天上看飞龙，大地骅骝一扫空。白发塞翁多意气，眼明空见画图中。
西塞山前日落处，北关门外雨来天。南人堕泪北人笑，臣甫头低拜杜鹃。
片语能令孙仲谋，气如山涌剑横秋。莫言诸葛成何事，万古忠言第一流。
夜过深山算驿程，三回黑地听泉声。自离军马身轻健，得向溪边尽足行。
两淮战鼓不停挝，万骑精兵赛夜叉。破阵焚舟弹指顷，汉人犹误夏爷爷。
两祖门中种阴德，名塞四海世有人。诸儿莫断诗书种，解有无双耸搢绅。
出身仕汉羽林郎，初随骠骑战渔阳。孰知不向边庭苦，纵死犹闻侠骨香。
药诀棋经思致论，柳腰莲脸本忘情。频频强入风流坐，酒肆应疑阮步兵。
暮春芳树乱莺啼，紫障金罍绕大堤。不是海波平似镜，将军那得醉如泥。
玉禾久饫出天闲，引看时常占舞班。四十年来太平日，属车无数剑中山。
疏帘落日小楸枰，美作山人坐隐名。一片杀机相对发，不如青海去谈兵。
十年奔走厌羁栖，书剑无成恨转迷。独立晚风家万里，隔江烟树是淮西。
犀利锋铓敌五兵，梦中青镂未为灵。空山日午南窗暖，拟写黄庭内景经。
泥娇成困日初长，暂卸轻裙玉簟凉。漠漠帐烟笼玉枕，粉肌生汗白莲香。
断鸿残月梦金微，横笛声中怨晓帏。塞上胡笳应更切，狂夫自是不思归。
出头杰阁想峥嵘，当日佳名达裕陵。岂料生存华屋处，将军于此窖寒冰。
雕虫小技尔犹烦，宝剑雄篇我自存。白酒床头初发瓮，苍苔屐齿速临门。
绝辔元期绝战尘，指南犹示指迷津。未应蛮触相倾地，不属华胥枕上人。
签军五万立降旗，虏将仓皇去莫追。已出寿春三百里，将军旋旆整归师。
八神长呵封禅文，鱼鸟能符七十君。谁令先帝终巡幸，御帐亲团龙虎军。
白草愁连紫塞长，行云落日共苍茫。驱车竟日无村落，到处逢人指战场。
梅雪轩中雪煮茶，一时清致更无加。销金帐底羊羔酒，莫向陶家说党家。
越王台榭已成原，汉殿空馀铁柱存。莫倚兵戈凭海峤，好勤忠孝荅乾坤。
西塞山高截九垓，谶谣终日自相催。武昌鱼美应难恋，历数须归建业来。
未知军法忌偏颇，徒解于思腹漫皤。昔日羊斟曾不预，今朝为政事如何。
万里呼韩款塞年，君王大发水衡钱。从教白璧挥如土，只看龙堆一缕烟。
城荒寺古冷于冰，绛帐谁烧照佛灯。闲绕空阶观石刻，偶闻音语得乡僧。
曾向新寒探早梅，一枝未放小春回。只今纸帐空斋畔，独有红梅冒雪开。
烽火楼前十万山，蓬婆滴博在云间。凯歌留得南征曲，犹记将军破寨还。
一剑离家事远征，长途何处不关情。况逢逆旅春将半，烟雨溟蒙碧草生。
濠乐亭前花已披，马军送酒故来迟。只愁风雨卷春去，红染芳郊一径泥。
孤竹夷齐耻战争，望尘遮道请休兵。首阳山倒为平地，应始无人说姓名。
风急交河水正浑，黄沙日落战云昏。牛羊满地干戈里，独立营门望五原。
浩荡山川气象开，氛清多倚将臣才。平生不解谈孙武，也到荨麻塞上来。
牒诉缤纷塞瓮天，经年痴坐两三椽。出门纳纳乾坤大，依旧青山绕画船。
右军平昔爱观鹅，尚有池塘聚渌波。但见当时尘迹在，徘徊终日对嵯峨。
铁骑雕戈夹道驰，元戎小队出郊时。白袍容与其间者，莫是参谋老拾遗。
细桨轻船卖石归，酒痕狼籍遍苔衣。攻车战舰繁如织，不肯回头问是非。
筒艚拍江江色幽，秃龙受御腥云浮。乌蛮将军剑光赤，照上海日鸣山鸠。
欲吊右军千载魂，祠堂荆棘断碑存。老僧相见话前事，问我兰亭几世孙。
忆陪仙仗入关时，玉帐星联紫翠围。今日读君天上曲，依然环佩月中归。
檐外桃花片片飞，垂涎汉水鳜鱼肥。桐皮一作饥肠饱，似得精兵解虏围。
百年塞马嘶华月，南下天兵驻此滨。椎髻扫除施冕弁，江津莫错比河津。
红镫绿酒近三更，饮到微酣故态生。赖是黄鹂相唤住，不然拍案又论兵。
隆安疆土已瓜分，犹拥孤军戍海滨。怅望忠魂招不返，断鸿啼雨入秋云。
九月九日客衣单，风似并刀月似环。为问羽书临雁塞，何如杯酒醉龙山。
帐下悲歌势已孤，美人忠愤慨捐躯。山河莫道全归汉，墓草青青尚姓虞。
四海秋风吹战尘，有来濯足到溪滨。天荒地老人间世，醉把流觞一笑春。
有土不容双足入，冤亲寂寞得山僧。若为一衲寒钟底，却解人闲剑侠能。
白苇萧疏野火焚，流民草舍各星分。沙田土瘦新耕得，宁死江头不作军。
宁可时时被鼠煎，狂猫一夜不成眠。广南六月官军到，见说人家断火烟。
书林追慕紫阳翁，出入尝沾教雨中。缅仰高山难企及，大开茅塞径能通。
猿臂将军老未衰，气吞十万羽林儿。南山射虎自堪乐，何用封侯高帝时。
满城罗绮照青春，湖上风光日日新。人在画船泥样醉，安知西北有兵尘。
梅花斗帐月沈沈，梦到阳台路正深。何处愁声听不得，隔房人诵白头吟。
锦浦归舟巫峡云，绿波迢递雨纷纷。山阴妙术人传久，也说将鹅与右军。
关山北望漫踌蹰，闻道单于款塞初。此日江湖堪自慰，知君不向酒杯疏。
气压伊吾一剑鸣，风生铜柱百蛮惊。君家自有堂堂阵，我欲周旋恐曳兵。
寒重青林杀气多，归来健羽戢双戈。前山日堕冬天黑，雪里妖狐夜渡河。
贫游缭绕困边沙，却被辽阳战士嗟。不是无家归不得，有家归去似无家。
朝言云梦暮南巡，已为功名少退身。尽握兵权犹不得，更将心计托何人。
录事张公老且贫，一身阖郡事如云。仓卒开城容万众，从容行酒壮三军。
汉家新筑受降城，沙漠长驱百万兵。不为三边劳战伐，须知四海庆升平。
过午曾云未肯开，暖寒村店竹初灰。萧萧林响棠梨战，晚恐阳山有雨来。
乾坤氛气日苍黄，南北干戈恣扰攘。安得强弓三万手，向空著矢射天狼。
马踏红尘古塞平，出门谁不为功名。到头争似栖禅客，林下无言过一生。
使君投笔走风尘，一战黄金自绕身。今日汉阴烟色里，可无翻羡灌园人。
爱君才辩吐如倾，圆直横斜善讲兵。休弄向时闲笔砚，破蛮征虏是功名。
步入西峰不见人，数声涧鸟自啼春。下山欲与唐碑语，先遣奴兵细拂尘。
清似垂竿钓楚江，酒兵已退睡魔降。霜风吹破梅花晓，雾月飞浮竹影窗。
当年许与有谁知，人忽邱陵我独悲。逊国曩时犹易耳，不应留剑使心欺。
木栅江城困魏军，王褒横议遏谋臣。宾降未免俱为戮，一死安能谢益仁。
千年宝剑无光气，衰草寒烟野水邻。同是遗骸葬徐土，当时陵母识天人。
纵横无术效仪秦，堪叹先生一剑贫。谈到薛文焚券事，方知豪杰异常人。
十年老将浮苴井，万里疲兵碎叶川。传督诸君传诏令，问何时到海西边。
清流染血滑如苔，一战平边宋祚开。关门今日无人守，驴背诗人雪里来。
玉真仙子雪为肤，枉被群儿识塞酥。寂寞扶风三尺土，可怜香火至今无。
载酒无如君最频，年来缘底断音尘。只应咫尺谯门住，也学兵厨不送人。
窗窗户户院相当，总有珠帘玳瑁床。虽道君王不来宿，帐中长是炷牙香。
将军舍下雀罗宽，骠骑营前万马攒。冷暖不随时俗变，古今惟有一任安。
舍弟归承折简来，知君琴剑返天台。人生百岁都能几，两度经过见一回。
春秋疆埸事纷然，齐鲁干戈几载连。若使真儒长见用，来归何止汶阳田。
独蔽江淮阻贼兵，乾坤回首尽膻腥。何人肯救睢阳急，不使忠臣负忍名。
昼读兵书夜枕戈，少年猛士出三河。乘时欲取封侯印，可奈天骄力请和。
稚金老火战重围，京洛缁尘点客衣。输却东园南阁老，水花阑槛夕阳稀。
对面孙吴开两阵，乘机胡越竞操戈。锱铢胜负何须较，喜败无人似老坡。
三千组练控雕弧，竦立辕门听若无。阅罢不须鞭贯耳，此军原属斗于菟。
黄帽招呼急下船，天明仅可过涵山。朦朦一枕梅花梦，犹在寒窗纸帐间。
万军接刃斗纷纭，旗鼓惟闻将帅尊。若道此心更有主，又令将帅主何人。
南内天花照从官，上皇春醉圣情欢。月中闲说骊山事，笑向将军道阿瞒。
有司奏削将军俸，贵人冷落宫车梦。永巷传闻去玩花，景和门里谁陪从。
黄金无限不须成，欲塞河流要负薪。谁识望仙宫里事，只因荡漾阿娇春。
十年仗策气如云，匹马临戎拟册勋。不遇岂因臧氏子，数奇原是李将军。
王事贤劳可得闻，贡来官马动成群。身先牧圉关山险，胆敌将军战伐勋。
塞马肥时苜蓿枯，奚官早已著貂狐。可怜松雪当年笔，不识檀溪写的卢。
伟岸棱棱似立朝，巍峨冠剑想风标。可怜有貌无肝胆，何用昂然近紫霄。
铁柱旌旗白昼悬，浔阳烟火上薰天。羽书夜报鹰房里，骏马朝鸣虎帐前。
男儿报难在沙场，八月边秋塞草黄。帐下千声期灭虏，军前杀气已凌霜。
独上高台倚剑看，大荒风净白云间。斜阳指点寒鸿影，都带天边日色还。
瑶阶飞雪隔帘看，锦帐藏春夜未阑。醉倚小屏听艳曲，绮罗香暖不知寒。
十万旌旗出海方，戈船夜度水云长。数声画角楼头起，吹落遥天万壑霜。
远向清溪掩石门，碧萝烟帐鹤成群。一从误作游仙梦，谁管秋山几片云。
江山战后日萧条，壮士闻笳惨不骄。兄弟登高犹九日，君臣失路已三朝。
九剑盈庭酒满卮，戍人归日及瓜时。元戎静镇无边事，遣向营中偃画旗。
风肃西山木叶飘，斋宫谒罢昼萧萧。从臣剑佩纷如雨，又报胪传促午朝。
四围钲鼓震天鸣，虏骑平明尽逼城。万弩应弦因退走，却疑城上有神兵。
延寿无金翠钿销，铜丸擿鼓晚来朝。宁为龙塞青青草，不作昭阳细细腰。
万岁名山两度来，精庐潇洒绝尘埃。禅师妙得兵家策，杖屦飘然去不回。
城中车马自纷纷，树长阶前翠拂云。手注阴符销白日，太平闲却旧将军。
白发将军夜枕戈，楼兰未斩奈愁何。挑灯看剑恍如洗，那听萧萧易水歌。
裂帛声中发祸机，白华歌断草菲菲。可怜蜀道三军恨，不记他年武惠妃。
千里琴书入故村，朋来何惜酒频温。也应问讯村南北，兵后耕牛几具存。
萧条书剑客边身，望望归期过立春。官柳渐黄梅已白，东风应笑未归人。
将军一剑倚天开，镇断三军不许回。转盼刹那都丧命，机锋直指万人摧。
将军解甲慕空门，千里携家向故园。绣佛堂前须记忆，拈香择火总承恩。
半为民舍半为兵，箕帚刀锥日有争。犹识汉廷强项在，八旗低首避骢行。
昼夜蚊蝇飞满天，穿窗扑帐搅人眠。乘炎趁热虽吾畏，露打霜飘不汝怜。
层峦叠嶂几重重，万顷烟波浩渺中。钓艇未归饶夕照，耳边芦苇战寒风。
塞上星飞化羽林，鼓音咸作管箫音。将军把剑闻鸡舞，玉女朱楼学凤吟。
从衡腷膊竞相酬，伺击羸行纬复游。或把疑兵胜淝水，或乘猛势失荆州。
万事年来即罢休，心萦云水尚追求。草堂早晚投君宿，纸帐蒲团不用收。
铙歌横吹遏彤云，天子明堂议战勋。金帛未应酬死士，麒麟先画霍将军。
遥看玉雪洒长天，隔匣飞光宝剑寒。江月山云频有约，先生归去着黄冠。
莫道孤城铁作关，云埋贼阵血朱殷。强梁多在莼村死，战马才馀八疋还。
出塞行行如出战，衔芦寂寂类衔枚。平沙夜宿排形势，谁为王师破得来。
雁塞五山临汗漫，云州一路出青冥。何因请住嘉祥寺，内史新修湖上亭。
行行遍历尽沙场，只是偏教此意伤。从来征战皆空地，徒使骄矜掩异方。
玉烛初调大历年，先生偶脱万兵前。谁教早献千金赋，可得看囊更有钱。
四海茫茫扰战尘，岂无贤俊共经纶。可怜伧父今头白，也作江南第二人。
张仙于此炼丹砂，夜夜丹光照井华。犹有石阑遗刻在，将军移置羽人家。
将军桥畔女仙家，年与钟馗宴与花。欲度世人无妙诀，睡长留日住檐牙。
明朝玉帐过江边，骑卒行营一日先。出得公庭天向夜，通宵又散起家钱。
楚塞吴关望里赊，遥遥云水接蒹葭。秋山何处幽期近，缥缈峰头一片霞。
愁入银缸秋夜长，金刀玉尺总凄凉。从来闺里流黄月，不减卢龙塞上霜。
李相将军拥蓟门，白头虽老赤心存。竟能尽说诸侯入，知有从来天子尊。
白头白项翅如银，上手观来一似冰。枣红牙齿如针利，总无骨肉似将军。
马乳累累满架秋，晚凉曾剪荐新𥬠。几番月上人归院，珠帐高悬夜不收。
东来先谒汉焦君，江上翩翩鸥鹭群。傥过霸陵逢醉尉，莫令人识故将军。
浪说功名马伏波，少年心事在横戈。兹游得假楼船节，魋结先看解尉佗。
瘦苦真同塞草腓，敝衣犹带朔云飞。李陵台上曾回首，昔日怀归今始归。
夜深偷入魏军营，满寨惊忙火似星。百口宝刀千匹绢，也应消得与甘宁。
平生胆略好封侯，夜读阴符晓未休。为问张华龙剑在，借余一斩月氐头。
剑关云栈守非难，函谷泥封久未刊。今日汉中谁国士，莫教春草上斋坛。
大漠风尘日色昏，红旗半捲出辕门。前军夜战洮河北，已报生擒吐谷浑。
将军许国不怀归，又见桑乾木叶飞。要识君王念征戍，新秋已报赐冬衣。
云压荒凉塞树依，倚楼停酒望君归。一天风雪晚来定，冻合乾坤鸟不飞。
光武亲征血战回，举朝谁识渭川才。熊罴果有周王卜，未必先生恋钓台。
堤上依依柳色青，骊驹初集此邮亭。临行欲授传家剑，出匣犹闻血缕腥。
天兵十万拥貔貅，紫塞年年大有秋。不是颉羌求款附，为君唾手取灵州。
故人交趾去从军，应笑狂生挥阵云。省得蔡州今日事，旧曾都护帐前闻。
北斋有酒夜开门，独酌灯前酒一樽。只被诗魔无处避，待教醉魄战吟魂。
众星拱北知天道，万水朝宗识地灵。朝汉有台当混一，岂缘高帝事穷兵。
护军旌传有光辉，马首黄金意气归。挑尽机头红女泪，又劳天子赐春衣。
一毫头许便争衡，蛮触寻兵决死生。山隐等闲收至宝，却无人共老夫争。
性愚不肯林泉住，强要清流拟致君。今日星驰剑南去，回头惭愧华山云。
阳春有脚三杯酒，野战无哗一局棋。见说王门堪炙手，抱猿弄鹤不曾知。
旧来边塞自多尘，瘦草寒花强作春。见说连年更凄怆，乱萤随趁鬼迷人。
代北山南十八州，雁门关顶四时秋。沈郎带眼浑依旧，领得千军紫塞游。
封侯万里报功成，放马桃林散甲兵。生入玉关非志愿，丈夫高抱乐长征。
曾为将军试控弦，马陵坡下死庞涓。如今老大心犹壮，时射星标夺锦缠。
登山临水送将归，身荫甘棠手挽衣。不似塞垣来泣别，傍辕犹怯使君威。
捷骑朝朝郡国闻，东南财赋正纷纭。将军莫奏铙歌曲，天子曾焚露祷文。
七百甲子老禅和，安贴家邦苦是他。人问西来指庭柏，却令天下动干戈。
苦忆英雄娘子军，女中勋业似桓文。南朝事去馀犀杖，泪洒炎天万里云。
急雨不闻枝上莺，春风祇度管弦声。花梢日拥千兵出，柳叶低遮五马行。
东台使者妙诗文，赠我中书四十君。我不善书惭拜赐，中书今日遇将军。
任取丹青与画师，虬髯燕颔世间知。肯将三尺芙蓉剑，空作并州游侠儿。
五月军回未有期，不禁烟瘴入枯脾。马头一骨还家日，只有弓刀似旧时。
反舌无声夏欲穷，野蒿满径闹芳丛。名花移植根犹浅，未许柔苗战乱风。
万壑千岩拥越冈，朝陵追念旧天王。自嗟无路攀弓剑，尚忍兴言及虎狼。
垂萝庭院昼深沉，别后俄惊岁月深。琴剑未归猿鹤老，几回清梦绕长林。
汗血曾收野战功，沙场千里疾如风。只今老去无筋力，卧向斜阳碧草中。
残躯何异委寒林，绛帐萧条夜雪深。独有病魔无冷煖，长边万里亦相寻。
火入咸阳五柞宫，防边还与汉年同。将军并拜谁真是，看取营门细柳风。
欲雨山云四面垂，空庭蚁战久相持。只应薄伐檀萝国，正是槐安献捷时。
凄凄吹笛裂寒云，羁客难禁醒坐闻。声逐逝波流不断，月明吹老戍回军。
寒塞无春不见梅，边人吹入笛声来。夜深惊起思乡梦，月满阴山百尺台。
不须白粲备晨炊，乳酪羊酥塞北奇。泥土炕床银瓮酒，佳人椎髻语侏离。
抽兵急拒武昌军，直北长驱迫阵云。十鼠自衔同穴戚，一时拚付捲堂文。
相公提笔福苍生，印得当年命术精。钧翰珍藏塞翁马，六丁严护不容惊。
天上欢娱蹴画毬，太平应得侍宸游。龙姿已是黄袍贵，何事军中乐未休。
敌临烹子一何庸，激怒来军速自攻。结怨岂思围不解，愚谋多以杀为雄。
锦帐银屏浸玉肌，风流应自有人知。夜深窗下横疏影，绝胜西湖月上时。
干戈罢却复何言，六国风清令不传。犹有当时太平意，尘埋三尺髑髅前。
血作杜鹃花已红，魂为舞草更摇风。美人骓马平生物，一笑天亡起帐中。
樽俎折冲贤甲胄，衣裳定伯胜兵车。先生学谱河汾嫡，礼乐须还贞观初。
中使传宣内里来，辅臣拜饮九霞杯。君王万岁三边静，寿域先从塞北开。
百雉孤城万仞山，边烽无警戍兵闲。安危倚伏寻常事，为报将军莫破颜。
铁甲将军奋臂呼，一时箭镞满头颅。羌戎不是偏枭勇，知道无人救郭都。
帐底吹烟香自薰，镜前含笑意生春。经年不道君恩薄，却是恩深更误人。
学道犹如守禁城，昼防六贼夜惺惺。中军主将能行令，不动干戈致太平。
晓日都门祖帐开，路人啧啧叹贤哉。东风无限新桃李，不敢烦公手自栽。
病废归来轸圣心，干戈积岁老愁深。先庐毁尽儿孙在，自幸朝廷有赐金。
少年结客不思家，酒涴春衫白苎麻。今日江村烟雨里，兵戈满地鬓双华。
猛兽来兵秪为文，岂宜凉德拟图尊。君看豹彩蒙麋质，人取无难必不存。
密幄香烧锦瑟横，佳人半醉觉寒轻。忽思塞下新番曲，弹作黄芦孤雁声。
卢龙已复两河平，烽火楼边处处耕。何事书生走羸马，原州城下又添兵。
义激诸军奋怒肝，蛮腰如草恣薅芟。鲸鲵血变天池水，日色殷红照万山。
楚塞馀春听渐稀，断猿今夕让沾衣。云埋老树空山里，髣髴千声一度飞。
春水诸鱼啸子时，西江步步有渔师。雨多榕叶溪流塞，细拨文涟下钓丝。
画舰彫戈兵势来，南康已破九江摧。鄱阳潋滟空愁目，庐阜崔嵬作战台。
入关不守旧山河，汉用张良作网罗。垓下不知兵已合，夜深方讶楚人多。
满天鸿雁雨纷纷，浊酒黄花把向君。莫道龙山高会后，风流今少孟参军。
西江分阃升贤佐，功忆先人百战馀。移孝为忠有勋业，他年光映史臣书。
狱无良吏雪无由，处处戈鋋自执仇。吕母衔冤穷老妇，亦能为帅复私雠。
霁色遥瞻夺晚虹，冲星宝剑有雌雄。西邻东老能相访，共饮藏名酒肆中。
销愁应仗酒为兵，客梦朝朝带宿酲。彭蠡蚤寒风色紧，宾鸿吹送两三声。
虎头燕颔足奇谋，玉帐兵形象水流。此去关河应不远，上方拟筑望英楼。
近城民砦十破九，元戎束手未如何。宜章军马虽无敌，只恐来时风雨多。
六军文武浩如云，花簇头冠样样新。惟有至尊浑不戴，尽将春色赐群臣。
师相平章误我朝，千秋万古恨难销。萧墙祸起非今日，不赏军功在断桥。
哀蝉落叶送秋声，圣主新歌最有情。不恨香魂迷帐幕，更催方士访蓬瀛。
百万兵中击柝声，绮裘绣帢入承明。霸亭醉尉休相问，帝遣将军特夜行。
齐鲁纵横豺虎群，天王亲拜大将军。牙旗直卷狼山雪，金印还瞻凤阙云。
云台高议正纷纷，谁定当时荡寇勋。日暮灞陵原上猎，李将军是故将军。
天台二月风景新，石桥流水起龙鳞。美人相约看花去，云暖洞房仙帐春。
一别河梁绝域分，报恩无复汉将军。悲歌未断丁零至，泪洒龙沙万里云。
激石滩声如战鼓，翻天浪色似银山。滩惊浪打风兼雨，独立亭亭意愈闲。
由来仁义行终稳，到了权谋术易穷。才见诈牛收剑外，已闻真鹿走关中。
昔岁攀游景物同，药炉今在鹤归空。青山满眼泪堪碧，绛帐无人花自红。
郏鄏城中同德友，凤凰楼下会中秋。芳樽倒尽人归去，月色波光战未休。
归老园林事已休，无端淮水作鸿沟。堂堂百战平戎手，肯向沧浪把钓钩。
少年书剑几经过，沽酒谭文还自歌。今日重来春意闹，老梅枝上着花多。
望月登楼海气昏，剑池无底浸云根。老僧只怕山移去，日暮先教锁寺门。
风前推折千年剑，岩下澄空万古潭。双剑变成龙化去，两溪相并水归南。
栖鹊无阴庇湿衣，行人仄伞避斜丝。船兵归后轿兵去，独立淮河暮雨时。
晓帐香销闲画烛，梦回山断屏风曲。轻烟细雨客情多，南浦草随新涨绿。
溪中曾有戈船士，溪上今无佩犊人。病守翛然唯坐啸，白鸥红鹤伴闲身。
塞郭衣冠匪乏人，步能送我独情真。几思觅句相料理，风月溪山不易亲。
温如春色爽如秋，一榼灯前自献酬。百万愁魔降未得，故应用尔作戈矛。
淋漓浓墨染香云，秋色秋光总不分。醉眼只疑乌帽落，令人重忆孟参军。
石虎父子恃兵刀，卜世谓与天地期。那知喋血宫庭者，尽是怀中抱弄儿。
胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。
大漠霜花缭乱飞，禦寒犹著汉宫衣。此时紫塞和戎毕，何日黄金赎妾归。
北山据险最能兵，中外俱闻马服名。满谓将门还出将，不知有子误长平。
千骑东来紫电生，西风吹雪满胡缨。将军且莫千恩泽，闻道单于未罢兵。
牧场去此苦无多，只隔龙门五尺河。野有一川来贡马，铁无半寸反操戈。
霜风猎猎动旌旄，月落天低锦帐高。旋放洮河三尺水，洗磨十万血腥刀。
全齐拱手受燕兵，义士谁为国重轻。七十二城皆北面，一时发愤独书生。
谁伴愁人坐月明，苗中儿女舞芦笙。自言颇似江南曲，不是秋笳出塞声。
怒激三军岂足言，汉庭股战始能贤。齐卿不及公侯贵，擎跽偷生雄雉前。
岸柳萧疏野荻秋，都门行客莫回头。一条灞水清如剑，不为离人割断愁。
绝塞萧条迹已空，霆轰电扫大荒中。磨厓须勒燕然石，万世神功继太宗。
天皇按剑拂金鞍，饮马追胡翰海乾。归来并立擎天柱，不数刘家承露盘。
禁钟声尽见栖禽，关塞迢迢故国心。无限春愁莫相问，落花流水洞房深。
太平处处是优场，社日儿童喜欲狂。且看参军唤苍鹘，京都新禁舞斋郎。
月转西窗斗帐深，灯昏香烬拥寒衾。魂飞何处临风笛，肠断谁家捣夜砧。
将军丧马懊无颜，奋臂宵驰敌垒间。何似贾生行劫去，独骑南部紫骝还。
昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
苟能用力可充微，一息昏忘功便亏。老矣方知深自警，几番茅塞径之蹊。
带牛佩犊俗难平，喜得公来便息兵。最是有功能不伐，君前犹自逊王生。
回首苍黄剑色分，中原豪杰正思君。自从追取青鞋去，且向吴山领白云。
连营貔虎气如云，听诏人人愿立勋。沔鄂蕲黄一千里，更无人说岳家军。
横压惊波防没溺，当初元创是军机。行人到此全无滞，一片江云踏欲飞。
萱草成窠杏子青，夜闻禁漏晓闻莺。吹回一觉昭阳梦，帐外春风太薄情。
楼船伏波安在哉，会兵曾破石门来。昔年已过获嘉县，今日更登朝汉台。
城外招提竹隐门，更无一点利名尘。蒲团纸帐松窗下，却有安禅藏卷人。
梦中山色可曾惊，陌上烟尘塞上兵。千树桃花月明夜，半间楼侧听吹笙。
真童列仗严如兵，诛奸号令雷风行。俄闻一物不遂性，急传口诏春阳生。
花扑楼船锦缆香，兵符春暖不飞霜。山公一夕同樽俎，能使千秋重葛彊。
诗酒江南剑外身，眼惊幻墨逼天真。是谁不道君无对，世上元来更有人。
黄花市路苦无多，长乐街头几度过。哨骑欲来先自伏，邦人喜不见兵戈。
欲出昆明万里师，汉皇习战此穿池。如何一面图攻取，不念生灵气力疲。
豫章城边江水清，城中新屋起军营。人人盼望妻儿到，日日走从江岸迎。
英雄盖世上将军，洞寇闻风丧胆魂。寸刃不施机莫测，看渠谈笑定乾坤。
力战奚忧曳落河，可怜重阃亦投戈。后来未可轻东晋，虽是清谈死节多。
正愁玄鸟巢军幕，又见白鱼逐钓丝。座侧有人颦蹙去，更烦熟读董京诗。
理问军中骑射精，从来赏罚最分明。疾驰赴援如风雨，晓发河山夕到城。
征夫战骨洒桑乾，帐下苍头自转官。一骑红尘天外落，筹功更说几多般。
寂寂长门白日长，容华销尽不成妆。深深下却鲛绡帐，怕引杨花入绣床。
廿年白下忆相逢，尔自西兮我自东。神剑元来终会合，夜看斗气贯长虹。
迢迢旴水映禅关，水上浮云意共闲。讲罢楞伽无一事，㫋檀树里看军山。
满汲清泉洗战尘，结茅重与惠山邻。谋生不为鸡豚乐，愿得粢盛岁荐新。
侧生可是中丞禄，不食还应养福田。留取左军量黑叶，居然佛果胜诸天。
才高未及贾生年，何事孤魂逐逝川。萤聚帐中人已去，鹤离台上月空圆。
淡墨书名二十年，从军未许勒燕然。只疑淡墨为君累，故遣陈玄去草玄。
旧闻千岁辽东鹤，塞上翩翩忽见过。我有云间化凫舄，追随不用着人多。
筑坛拜日恩虽重，蹑足封时虑已深。隆准早知同鸟喙，将军应起五湖心。
何事汉庭羞哙伍，竟于钟室起疑猜。腰间刀剑少年气，尚出淮阴跨下来。
君今骑鹤上扬州，我是从军出陇头。何异济川河曲水，一时南北各分流。
自古镡津腾宝剑，尔家况住湛卢峰。盘根此日方看试，白日青天见跃龙。
阵云忽向沙中起，探得胡兵过辽水。堪嗟护塞征戍儿，未战已疑身是鬼。
谁传衣钵付扬云，卿子文锋旧冠军。主合握兰宾折桂，来春吉语一时闻。
剑南樵客写花容，院画流传号国工。春压玉阑江雨歇，彩鸾惊梦又成空。
作戈如挽百钧弩，腕力想能回万牛。江夏当年有童子，未闻落笔写银钩。
敌国行人讵可轻，等闲戏笑祸胎成。胥闾竟日知何语，回首齐郊已被兵。
雨歇高堂梦宛然，鄂君绣被袅馀烟。独怜纸帐梅花下，孤负孤眠十二年。
旷野霜酣柿叶红，疏林人静战西风。碧天极目雁归尽，一抹青山夕照中。
笑予不是右军书，书罢无鹅意自疏。卖扇桥头逢酒伴，王婆店里炙枯鱼。
沙门有姊陷胡娃，马市新开喜到家。哭向南坡毡帐里，领将儿女拜袈裟。
降得诗魔不抗衡，多情欢伯下愁城。判花视草风骚将，倚断芸窗阅墨兵。
白日青天醉唱歌，子同西塞更如何。山前一夜东风急，明日桃花水上多。
袅袅清笳入雪云，白头老守卧中军。自怜到死怀遗恨，不向居延塞外闻。
石楠花发下漓江，别酒何因醉玉缸。我尚薄游君且去，古来雄剑不能双。
玉佩金貂列上勋，槌牛杀马犒三军。万里旌旗天上度，满城金鼓日边闻。
横槊赋诗骚将喜，赋诗退虏老兵嗔。不知阅武场中士，说剑馀情得几人。
拒战交兵勇有馀，旁人惊叹更谁如。肃清海岱勋名立，不负刘嘉一荐书。
任公血战一生馀，莲碧花桥村坞虚。义士刘平能代死，吴门今不数专诸。
紫骝借得将军马，垂柳西湖第一桥。欲傍酒家做寒食，腐儒何日有狐貂。
玉塞金河阻去程，醉中尝梦赋西征。天时不与人心合，独守寒窗数雁声。
声名赫赫在穷塞，眉宇堂堂真丈夫。腰剑臂弓轻赴敌，无人不伏魏黄须。
少年鞍马疾如飞，卖尽儒衣买战衣。老去不知筋力减，夜阑犹梦解重围。
帝王言道不言书，况复时丁板荡馀。偶效右军书七月，中原王业定何如。
日暮登楼强自歌，陌头杨柳望中多。思君书剑天涯客，三月春光有几何。
一丘一壑绝尘坌，坐看前山出白云。可使玉堂挥翰手，却疑大小李将军。
刘郎白首尚多疑，百战功臣迹转危。致使文成谢封邑，未如还荐魏无知。
怪石蹲身草芥中，错疑猛虎喷腥风。何消重费将军力，只在当头一箭功。
按辔收兵枫树林，绝流飞渡早传音。风前鹢退吴山静，月下龙吟江水深。
堆帽红缨间黑缨，粉青宦裤短黄裙。酒楼突过行人避，近日新充水砦军。
东来骑火照松萝，野老逢迎笑语多。共指岩前一方石，将军大剑可横磨。
秦筝弹罢月凄凄，一笑横陈翠帐低。五夜黄姑同恨绝，天河倾向汝南鸡。
天空霜冷塞云黄，雁阵惊寒字两行。几度参差无觅处，海天愁思正茫茫。
科场久废不曾开，一扫千军谩有才。今日毛锥无用处，功名不自此中来。
桃林地瘠奈牛何，此日周王已止戈。芳草平原春万里，牧童能唱太平歌。
南岳诸刘岂易逢，相望无复马牛风。山公虽见无多子，社燕何由恋塞鸿。
东下王师势若翔，吴人设险为非常。横江铁锁成何用，反引将军入武昌。
图书整整堆蓬荜，剑戟森森拥柳营。留客茶瓜话平昔，随缘妆点泰州城。
八月秋深边马肥，塞魂空逐雁□飞。苍茫落日黄沙外，犹自提兵斗合围。
春明仰首一长嘶，莫说河冰迸玉蹄。曾与将军同患难，等闲平步到檀溪。
风暖日高花气动，鸣鸠乳燕自求群。经营美景还诗匠，倾扫顽愁赖酒军。
公归帝所斡钧衡，早为乾坤洗甲兵。第一人才须汲引，泰阶平待拔茅征。
行吟泽畔心空健，解剑江头事已非。把酒沧浪愧渔父，何人独向秋风归。
忆在南溪看武山，相携常是月中还。自从西北兵尘起，望杀盈盈一水间。
黄芦苦竹晚萋萋，风静寒塘自在栖。边塞有书归未得，夜深无梦到辽西。
骊宫歌笑入青云，曾识常山有战尘。忠骨已澌馀发在，因人得见梦中身。
诸天行乐正峥嵘，八臂修罗苦战争。谁似万桐山下老，提撕磨衲示无生。
露冷风凉秋渐深，塞天犹系白头吟。已知忧国非吾事，有感还余恻恻心。
万里衡阳未复归，嗷嗷岂为稻粱肥。帛书曾否传苏武，塞外于今使节稀。
夜雨阴风剑自声，几嗟牢落向江城。冷猿秋雁犹堪听，一寸古心谁与明。
绛帐谁能学鲤趋，康成又见领门徒。不知礼乐东归后，文采还教作凤雏。
郁郁葱葱瑞气浮，南阳兵起再兴刘。将军大敌非常勇，文叔平生本好柔。
宫人清夜按瑶琴，不识明妃出塞心。十八拍中无限恨，转弦又奏广陵音。
纷纷铁马小回旋，幻出曹公大战年。若使英雄知□事，不教儿女戏灯前。
蕺山老媪本无知，恰值将军乘兴时。竹扇一时光怪动，莫教低价与元规。
匡庐彭蠡两苍苍，月馆花城古豫章。谁信罢兵张宴地，夜深偏醉郭汾阳。
芳辞吟罢报君知，秋到天涯鬓易丝。莫向月明弹宝剑，浮生终拟欲何为。
己恨丹青误妾身，何消更与妾传神。那知塞北风尘貌，不似昭阳殿里人。
功成不恋上将军，一舸归游笠泽云。载去西施岂无意，恐留倾国更迷君。
峥嵘已介季氏甲，更以黄金饰两戈。虽有英心甘斗死，其如纪渻木鸡何。
金盘碧粽裹雕菰，九节菖蒲渍玉壶。拓地直临西海岸，朱书无用辟兵符。
埋没高才筑钓间，风云未会要鲵桓。南康郡下参军耳，付与红尘白眼看。
青女欺花战未分，花神直诉与东君。冰山回首知何许，依旧山人住白云。
檐前鸣玉响丁东，清梦初回鹤帐中。早起井梧飘一叶，方知昨夜是秋风。
必得真王乃镇齐，假王虽有亦奚为。区区吕姥何能尔，自是将军不三思。
千尺高榆绕竹庄，清风亭上藕花香。如何一旦遭兵燹，荒草寒烟怨夕阳。
日短中原雁影分，空将镮子寄曹勋。黄龙塞上悲笳月，祇隔临安一片云。
黄沙万里塞云闲，腊尽交河戍未还。但见梅花飞落尽，不知羌笛满关山。
豫州军败信途穷，徐庶推能荐卧龙。不是卑词三访谒，谁令玄德主巴邛。
打破从来净洁禅，万机攒簇髑髅前。横身塞断来时路，一句当机日丽天。
曾闻剑阁上青天，栈道萦纡路几千。更过陇头听流水，白云西下自秦川。
诸子虹冈结隐沦，东林社事岁时新。一从书剑游燕去，尚忆茱萸故国人。
踏月敲门访病夫，问来还是雪堂苏。不知把烛高谈许，曾举乌台诗帐无。
塞诏东来淝水滨，时情惟望秉陶钧。将军一阵为功业，忍见沙场百战人。
曾从銮辂出边陲，掳得名王奏凯归。从此沙场无战斗，至今远塞震皇威。
百万兵来逼合肥，谢玄为将统雄师。旌旗首尾千馀里，浑不消他一局棋。
土润耕牛不受鞭，风和花鸟各忻然。老人犹记兵戈日，自后升平五十年。
七国兵戈若沸羹，诗书谁问鲁诸生。君看一纸聊城箭，何似安平十万兵。
曾提一剑大荒西，落日旗翻太白低。石马墓前高几尺，萧萧风雨夜闻嘶。
一剑功成三节还，尽将锦绣裹江山。斗牛气灭英灵泯，庙比昭王屋一间。
青士从来一径幽，碧衫翠袖佩苍璆。何年笔战明光殿，夺得诗仙紫绮裘。
白日红云拂地流，醉乡吾亦步兵游。登台左盻黄河转，绿水洪波不尽愁。
彩楼歌馆正融融，一骑星飞锦帐空。老尽名花春不管，年年啼鸟怨东风。
元夕星灯照露台，六宫歌吹出云来。夜深翠辇归金殿，十里回廊锦帐开。
季冬饮马长城窟，沙砾飞扬带白骨。榆台岭边闻鬼啼，犹是今年战亡卒。
九曲溪流绕幔亭，峰前海色昼冥冥。故人无限中原思，抚剑歌来祗自听。
昔卧隆中今渭湄，真龙长御快风飞。出关吹碎儿郎胆，安用军师更指挥。
陇水冰坚万骑屯，阴山雪积玉为门。禦寒悉是闺中力，浪说军前挟纩恩。
塞南塞北尽烽烟，胡骑纵横二十年。报道今秋须远徙，汉庭司马日行边。
啄疮乌去未斜阳，雨足春堤草正长。摩擦树根休技痒，明朝要尔战沙场。
西风初别塞垣秋，迢递分飞楚水头。客里心惊那忍见，故园兄弟更关愁。
法度名儒奉束修，帝师礼数亦宜优。公卿股栗朱云剑，白首门生忍不羞。
关山万里恨难销，铁马金鞭出塞遥。为问昔时青海畔，几人归到凤林桥。
缸花夜贴顶文圆，俏立牙床斗帐边。睡鸭香浓侬自看，春寒初换八蚕绵。
德意丁宁到绿林，都捐刀剑作齐民。皇华入奏天颜喜，趁得朝元第四春。
古渡停骖日向沈，凄凉归思梗清吟。碧山几点塞天阔，红叶一林秋意深。
雪里星奔避乱兵，母先子后赴寒冰。祗知判得身俱死，不料还同母再生。
五百年前兴废事，至今人号旧州城。草铺昔日笙歌地，云满当年剑戟营。
云涛雪浪蹙天浮，隐隐征帆去未休。蛟蜃伏藏舟楫稳，将军何用说防秋。
坐看青天起白云，化成龙子钑银鳞。霎时塞得青天满，只见龙鳞不见身。
象珥雕弓矢百卢，千官立仗听传呼。忽看宣付翁兵部，百万人中一丈夫。
雪花白尽沔山头，咽咽冰澌沔水流。不见将军阚如虎，行人犹指定功楼。
从军十六向辽东，白首田畴未有功。兵法不须多记诵，时来妇女亦英雄。
过江云起剑锋驰，捕取红巾血作池。后日庐陵收野史，水东第一赛男儿。
水心高殿接兰塘，才拂龙须一簟凉。瑟瑟枕函云母帐，冰盘仙果近人香。
汉祖东征屈未伸，荥阳失律纪生焚。当时天下方龙战，谁为将军作诔文。
洛阳赏尽牡丹春，寂寞钧台对夕曛。手折幽兰赠行子，多情惟有李参军。
汉贪金帛鬻公卿，财赡羸军冀国宁。晋武鬻官私室富，是知犹不及桓灵。
西塞山前列亭障，剑气凌云意何壮。汉家诸将收匈奴，功名早致麒麟上。
短袍楚制未为非，况得药瓢相发挥。行过山村倾社看，绝胜小剑压戎衣。
年年九日怯登台，此日登台眼独开。瞬息塞尘吹欲尽，无人知自大江来。
小小山家白竹扉，因君旋启客来稀。眼前拍塞皆生意，燕唼青虫故故飞。
雨洗天根云洞幽，黑蛟飞雹舞长湫。只应壮士思酣战，组练相衔夜不收。
诸将才猷岂尽奇，大都力战各乘时。黄毛近怕庄游击，黑面休夸李太师。
太尉园林两树春，年年奔走探花人。今来独倚荆山看，回首长安落战尘。
出关沙草渐萋萋，虎帐孤悬涿鹿西。塞上题书须早寄，莫令投笔过摩笄。
好客将军陈孟公，门前时系五花骢。歌钟不到书生耳，斗酒新丰明月中。
巴子风烟白帝城，岷江东下乱涛声。剑门正待题铭过，僰道遥看拥传行。
万里横行大破胡，沙场西北汉军孤。不因骠骑能深入，知有阴山瀚海无。
百年踪迹仅庭除，毋事门人进笋舆。欲识使君珍重意，益州方竹右军书。
曹将军画少陵诗，林氏家藏相国题。不动精神瞻御座，风云万里入霜蹄。
山作剑攒江写镜，扁舟斗转疾于飞。回头笑向张公子，终日思归此日归。
生长兵间早脱身，晚为元祐太平人。不惊渤海桑田变，来看龟蒙漏泽春。
山川百战古刀州，龙节来分圣主忧。静守化条无一事，春风独上望京楼。
芙蓉帐暖燕双栖，杨柳风凉莺语迷。娇傍海棠春睡足，娥眉偏向楚宫低。
西塞山头啼杜鹃，湔涛百尺泻楼船。总令渔父心无事，耐可中流倚醉眠。
将军齐相夷吾后，不用干戈盗自清。回首江南望江北，故乡天际暮云平。
咸平岸下分襟日，襄邑亭前把臂时。十载光阴惊一梦，塞尘踏尽鬓如丝。
销金帐暖酒盈觞，醒后依前世虑长。何似白云深处卧，春风一枕梦魂香。
野蔌随宜酒半醺，富儿盘馔拥红裙。兰亭会上无丝竹，芥蒂区区笑右军。
事去人亡冢独存，雍琴空泣孟尝君。旧时弓剑知何在，惟有松枝挂暮云。
梅花玉立知何许，回首江东日暮云。白发萧萧不归去，顾徵蛮语作参军。
陆剑巴琴动远游，隋珠和璧映沧洲。观吴无复鸳鸯殿，泛越空寻翡翠楼。
两淮极目草芊芊，野渡灰馀屋数椽。兵马渡江人走尽，民船拘敛作官船。
匹马空山日易移，裹粮篝火傍崖炊。谁言野食无供帐，鸟作笙箫树作帷。
翩翩白马度秋风，共醉胡姬酒肆中。舞剑吹笳歌出塞，送君朝发蓟门东。
中军晚岁甥辞去，左相今朝客不来。看取少林诚长老，死生林下伴寒斋。
夜夜工夫总一般，坎男离女共同欢。专心直待阴阳足，却马休兵国自安。
三军版筑脱金刀，黎庶翻惭将士劳。不忆新城连嶂起，唯惊画角入云高。
诗健如提十万兵，东坡真欲避时名。须知笔墨浑闲事，犹与先生抵死争。
边境虽安敢忘危，四时笳鼓竖旌麾。更闻细柳将军令，壮士怀归不敢归。
征夫万里戍交河，塞外萧条朔气多。古壁暗蛩催夜织，朝来一叶下庭柯。
笳声万里动燕山，草白天清塞马闲。触处不如别处乐，可怜秋月照江关。
汉皇提剑灭咸秦，亡国诸侯尽是臣。唯有东陵守高节，青门甘作种瓜人。
昨夜阴风透胆寒，地炉无火酒瓶乾。男儿慷慨平生事，时复挑灯把剑看。
潦倒从军何取益，东西走马暂同游。梁王旧客皆能赋，今日因何独怨秋。
圣治从来本好生，拟销剑戟助农耕。此心自与天无间，岂待丹缯始辟兵。
古沟芳草起寒云，断续鸿声到晓闻。万里江山今不闭，死生同恨旧将军。
门下三千各自矜，频弹剑客独无能。田文不厌无能客，三窟全身果有凭。
震叠威声径出师，偃旗卧鼓岂无时。折冲樽俎风流在，未要喧传塞上辞。
龙沙幽隐子真家，自拨寒泉出浅沙。我愿卜邻穹帐侧，旋分清酌煮新茶。
匆匆出郭又经旬，和气薰蒸处处春。料得锦囊诗拍塞，寄来曾拜一篇新。
金鼓轰轰百里声，绣旗宝马照川明。王师仗义从天下，莫道南兵夜斫营。
堕剑遗弓泪未乾，断蓬漂梗不知寒。月明正在行宫上，犹作瑶墀旧梦看。
瘴疠干戈脱此生，一隅略见旧承平。上元灯火中秋月，但苦人心不肯晴。
飞崖绝嶂控群山，气尽南军不敢攀。却笑溪蛮如□玃，岂知悬命彀黄间。
但见城池还汉将，岂知佳丽属蛮兵。锦江南度遥闻哭，尽是离家别国声。
残党分兵尽扑除，游魂多不返穹庐。肃清执至龙颜喜，又奏淮西有捷书。
节旄落尽始归来，白发龙钟老可哀。犹胜生降不归汉，将军空有望乡台。
五羊皮贱耻干秦，自在披裘带索贫。谈笑七雄争战地，乾坤自古有闲人。
李广才非卫霍俦，孝文能鉴不能收。君王未是忘征战，何待高皇万户侯。
大盗睢盱满国中，伊川久已化为戎。生民膏血供豺虎，莫怪夷兵烧海红。
年来书剑客长安，尘满青袍鬓雪寒。回首故园归未得，好山多在画中看。
仪真谁种满林梅，兵后危枝半草莱。便使萧条君莫叹，也曾惯见太平来。
太平天子未忘危，战将谋臣厌出师。不有匈奴频犯塞，廉颇那起汉文思。
穿云高入双峰寺，投壁难追四祖禅。香积喜逢蒲塞馔，拂床聊寄吉祥眠。
白壁长廊数十间，峨峨佩剑两苍官。艳阳满目皆桃李，晚节如公可岁寒。
渭川未暇栽千亩，庭槛聊须种数根。敢爱深秋群木脱，独欺风雨战黄昏。
兵馀初傍碧钩栏，青杏垂垂绿荫团。手接叶条成太息，一春花好不曾看。
卢龙塞外草初肥，雁乳平芜晓不飞。乡国近来音信断，至今犹自著寒衣。
倚天长剑重须磨，越砥鹈膏今若何。闻道有人占北斗，双龙紫气近尤多。
道山仙圣典刑真，原庙功臣剑佩新。归掩柴门无此梦，撚须画腹对斯人。
缨绂驺衣一色红，玉华光照苑门空。昭陵六骏秋风里，辛苦文皇百战功。
鹏飞逼塞满空虚，蚊睫安巢却有馀。腊月火烧三界尽，从来灰里拨真如。
南楼丝管日纷纷，一带春江浸碧云。遗老相逢问年几，白头闲话岳将军。
已立平吴霸越功，片帆高飏五湖风。不知战国官荣者，谁似陶朱得始终。
垂老军人发坠肩，焚香夜夜告苍天。愿留守将多年岁，省得重科见面钱。
上将风戈赏罚明，矛鋋严闭亚夫营。人君却禀将军令，按辔垂鞭为缓行。
楚客乘舟秋入吴，貂裘龙剑一身孤。相逢解说齐安事，雪满堂阴尚有无。
金人不敢驻幽燕，刘豫犹令帝八年。若守汴梁和且战，关河一半尚能全。
白草黄云虏塞秋，廿年辛苦雪盈头。河梁泣别千行泪，洒向西风各自流。
猖狂战国古神仙，曳尾泥涂老更安。厌世乘云人不见，空坟聊复葬衣冠。
十载辽阳战不分，天西兵气黯蛮云。凭君先度牂牁去，取次飞传露布文。
翩翩龙马控雕戈，白日清秋沛上过。圣主守边思猛士，临风高咏大风歌。
流离赤子最堪怜，房竹山中有废田。耕凿几年皆帝力，岂烦膏血污戈鋋。
内宅儿元骑射同，帐前偏著茜衣红。沙深雪远迷番马，月满中天挂汉弓。
无定河边觱栗鸣，夜深灯火赫连城。八千里外江南客，边塞悠悠度月明。
朔风战野地擘裂，震匣瑶琴弦冻折。春风不意到人间，昨夜柳梢先漏泄。
长笑右军称草圣，不如东野以诗鸣。乐天自爱吟淮月，怀祖无劳听角声。
阶前漫有忘忧草，帐里空垂辟闷犀。惟有相思助吟兴，一篇才了又重题。
将军恩意为谁长，酒未阑残日脚黄。傥有春风四弦手，真成留客醉浔阳。
郁金沉水未称豪，喷玉飞泉助彩毫。北塞迩来饶薏苡，西凉何处问蒲萄。
金屋谁家罢管弦，博山沉水尚留烟。夜深月到流苏帐，照见鸳鸯作对眠。
芦花袅袅西风急，独立高楼闻雁声。志士最伤秋夜月，江南塞北两般明。
百万长驱入战尘，几人能保去时身。古来战将知多少，尽作青青塞草春。
晓受降书夜戢兵，路人犹说伯颜名。中原多少奇男子，不向燕山立汉旌。
挟策宁兼博塞通，亡羊前路却相同。暂时放下官家事，莫放花前茗碗空。
夫椒风卷太湖波，勾践兵来踏浪过。野老不知亡国恨，至今犹唱越人歌。
玉貌儿童泪盈把，辫发垂肩行酒斝。将军又去打苏州，出门指使教牵马。
金郊月落促战鼓，壮士喊声怒如虎。将台百尺高入云，北风寒透将军股。
马首冲烟健鹘飞，南山如画隔蔷薇。十年宝剑屠儿笑，猎得黄羊间道归。
蓟门迢递雁门东，百二河山紫气中。一自单于称保塞，边城弦管识春风。
根尘脱落超诸有，岂与寻常种草同。塞断衲僧三寸舌，横身钵里展神通。
天平四塞尽黄砂，塞冷三春少物华。忽见天山飞下雪，疑是前庭有落花。
祇许青松约岁寒，姚黄魏紫偶盈盘。晨妆休插无盐鬓，送与文君卷帐看。
长笑云门顾鉴咦，翻抽顾字土加泥。从空掷剑虽无迹，会见虚空有坏时。
春风跃马出长安，送别江南路渺漫。共说丰城龙剑气，到时还向狱中看。
中州元气文章伯，四海今知有使君。一片济时心未了，风棱亦足张吾军。
高风鹿洞流千古，劲气康山塞两仪。舟过落星湖口路，望中云翠是吾师。
万山回合羽林军，山外旌旗望不分。欲识圣人行在所，五云随处结龙文。
从来笔力扫千军，卷舌无声岂不能。欲似元戎耀奇策，故令偏帅作先登。
日暮江边一小儒，空怜未有白髭须。马融已贵诸生老，犹自容窥绛帐无。
宫阶白日杏花落，深院朱帘燕子飞。回首人间春又老，将军白马几时归。
并州廿载己参商，剑气光芒犹在望。君到故人如有问，祗云双鬓尽成霜。
成败由天众所知，乌江拔剑更何疑。谁言碧海剸蛟手，也学临春井底儿。
酒酣驰马笑弯弓，便拟长驱向虏中。但恐老儒无骨相，不堪剑履画南宫。
男儿何用立奇勋，赵弟从军初不闻。但斩郁城侯万户，不须猿臂老将军。
竹西歌吹荻花秋，遗老垂洟送远游。羌笛夜阑吹出塞，当年如此梦扬州。
泸岂无师万里寻，壮如五月渡泸心。先搜三毒无明种，不动干戈纵又擒。
战败牛羊弃玉河，穹庐不见百头多。天寒草谷无寻处，冒雪方乘白橐驼。
原头日落雪边云，犹放韩卢逐兔群。况是四方无事日，霸陵谁识旧将军。
醉下山楼客袂分，杖藜犹带碧阑云。归来纸帐眠清夜，半梦梅花半梦君。
世乱英雄百战馀，孔明方此乐耕锄。蜀王不自垂三顾，争得先生出旧庐。
青山如龙云气深，玉阶凉露滴秋林。司马将军白纻曲，五枝花里付鸣琴。
东都陈茂航海时，藐尔阳侯敢肆欺。拔剑一呼风浪息，大贤行处有天随。
云霞出没群峰外，鸥鸟浮沈一水间。一自越兵齐振地，梦魂不到虎丘山。
王出三山按五湖，楼船跨海次陪都。战舰森森罗虎士，征帆一一引龙驹。
春至金河雪似花，萧条玉塞但胡沙。晓来重上关城望，惟见惊尘不见家。
调发今年迥不同，折冲果在笑谈中。若非制阃规模定，安得兼全战守功。
柰何山色牵吟思，旋被江声破睡魔。吟思睡魔两相战，谁知马上有干戈。
万舸连云载水犀，旌旗倒影蔽长堤。谁知数岁干戈后，不是吴溪是越溪。
家近吴王古战城，海风终日打墙声。今朝乡思浑堆积，琴上闻师大蟹行。
戍角声悲已十年，客心闻战益凄然。小溪积雨倾湓下，不为蛮方洗瘴烟。
我爱商山茹紫芝，逍遥胜似橘中时。纷纷玄白方龙战，世事从他一局棋。
金印他时恩泽侯，专城意气凛生秋。军中成败如翻水，空使明堂旰食忧。
塞上秋残百万生，书囊旁午此时行。聋丞自荐笺虽妙，未必持螯手肯争。
龙蟠虎踞石头城，今古英雄几战争。遗恨六朝何处是，江声犹抱不平鸣。
玉树新歌唱未终，石头城外战云红。君王失国风流甚，笑抱名妃入井中。
三十年来边宿兵，大农无计饱连营。元来有个浮盐策，南渡诸贤未讲明。
光武经营业未兴，王郎兵革暂凭陵。须知后汉功臣力，不及滹沱一片冰。
酒楼处处近花丛，碧玉阑干转转通。试剑石边箫管歇，歌声齐上月明中。
扬州兵了约庐州，某向瓜洲某鹭洲。直下南徐侯自管，皇亲刺史统千舟。
早岁从徵住药坊，老来纳禄返江乡。闽湖战处君还记，多少征人请异方。
直气南山相与高，争教尘土涴青袍。征科颇似曾料理，差胜参军作马曹。
虽发齐兵未不臣，问时何用便销魂。一生才勇都纤小，可怪区区扫相门。
昔迸烧牛发战机，夜奔惊火走燕师。今来跃马怀骄惰，十万如无一撮时。
破愁曾借步兵厨，一枕浑忘醉梦馀。鹦鹉无端却饶舌，鬓云低挽独踌躇。
西塞山边吹战尘，南阳原上草如茵。谁将宋玉伤春句，说向登临感慨人。
晋台玉镜照春流，绿草朱鳞步步幽。百子帐头香自暖，银床归坐夜悬钩。
阴碛茫茫塞草肥，桔槔烽上暮云飞。交河北望天连海，苏武曾将汉节归。
猿臂将军金虎符，寻常气压万熊䝙。而今庙貌开生面，犹似辕门按湛卢。
姑苏城下别兵前，水北云南事可怜。一纸书来开不得，伤心犹恐说当年。
忆昔边城夜未归，臂悬弓剑趁雕肥。杀心今觉消磨尽，鸥鹭从教自在飞。
双剑江头春水生，浦云村树总关情。观图忽忆曾游处，倚棹渔村听笛声。
笔下疾雷惊四邻，勒兵小试颂声新。司空城旦馀波尔，六籍纷纶井大春。
亦知相别在相逢，无那殷勤意万重。若过延津晓离合，古来双剑是双龙。
百万军储待闸开，冰鲜飞舸内官催。鲥鱼只为供时荐，卢橘杨梅岁岁来。
晋鄙兵回为重难，秦师收旆亦西还。今来不是无朱亥，谁降轩车问抱关。
修罗身量等须弥，入藕丝孔逃追北。补陀岩下不战人，八万魔军皆解甲。
悍吏登门横索钱，人家供给正忧煎。官粮预借三年后，军食尤居两税先。
居人不记瓯闽事，遗迹空传福抚山。地有铜盐家自给，岁无兵盗戍长闲。
六军难解驿门围，此日回头事事非。千炬摇红成底用，腥魂夜逐月明归。
紫瑶阙上烟霞晓，赤玉阶前剑佩齐。十二金童传诏罢，云冠星弁一时低。
乌鞠攀缘日往还，人间仰视在天端。如今蕙帐休惊晓，林下衰翁已挂冠。
故园桑落霜风软，紫蟹黄甘事事丰。乞得君家刘白堕，步兵明日下江东。
贞烈那堪黠虏求，玉颜甘没塞垣秋。孤坟若是邻青冢，地下昭君见亦羞。
听着啼鹃早惨神，谈经那复昔儒醇。黄茅白苇秋风急，曾与夷门起战尘。
云中铁骑猎渔阳，鼙鼓填填夜未央。白马将军传号令，金盘宝箧进壶浆。
羽檄联翩趣募兵，单枪一剑觅功名。健儿争欲趋淮阃，宣相相看若父兄。
瘦马长吟蹇驴吼，坐听三军击刁斗。归人鞍马不须忙，为我更釂葡萄酒。
剑磨驴膊倦征途，三岁南轩客寓居。建业水甘供日饮，波间亦有武昌鱼。
败叶草荒馀箭眼，残兵衣秃见刀瘢。萧条香火枫林静，散漫人烟草阁寒。
乌巾白纻忆当年，抵死寻春不自怜。憔悴剑南双鬓改，梦中犹上暗门船。
有个将军不得名，唯教健卒喝书生。尚书近日清如镜，天子官街不许行。
桑条无叶土生烟，上德由来合动天。铜鼓祭龙云塞庙，对花歌咏似狂颠。
喧喧道路多歌谣，河北将军尽入朝。始是乾坤王室正，却交江汉客魂销。
竹囊琴剑二苍童，官道驱驰并玉骢。相顾应谈天下事，封书同奏帝王宫。
尽道灭翁今灭门，那知灭字塞乾坤。道渠已灭不曾灭，总不是渠真子孙。
高阙塞头杀气横，居延川内少人行。黄沙欲没李陵墓，明月长悬苏武城。
陵园春雨梦思多，凤辇龙帏下禁坡。直北重关连朔漠，将军边事近如何。
投老归欤一草亭，荜门蕙帐对兰屏。自从滥吹红莲幕，孤负东风柳眼青。
救兵方至强抽军，与贼开城是简文。曲项琵琶催酒处，不图为乐向谁云。
将军新拥节旄闲，紫塞云浮豹尾班。白首边城休怅望，马蹄未出玉门关。
花石遗京入战图，燕门衰草钓台孤。不知艮岳宫前叟，得见南兵入蔡无。
书生豪气压千军，示者扶桑一卷文。铁研未穿时世改，功名回首信浮云。
文伟当年记鄂城，崎岖蜀道播英声。何如衣锦枌榆社，卧护元戎十万兵。
是非莫问门前客，得失须凭塞上翁。引取碧油红旆去，邺王台畔醉春风。
宦情羁思两悠悠，落叶寒声战暮秋。今夜萧萧窗外雨，无端添得许多愁。
迂翁高卧九龙云，清閟风流海外闻。雪后江山青似染，拈来却胜李将军。
烈火西焚魏帝旗，周郎开国虎争时。交兵不假挥长剑，已挫英雄百万师。
从来此腹负将军，淡饭投齑现报身。三月不曾知笋蕨，梦魂敢到水晶鳞。
爱他国色艳倾城，老衲心城百万兵。便使有情何足动，幻花况是本无情。
为报如今都护雄，匈奴且莫下云中。请书塞北阴山石，愿比燕然车骑功。
自抛逢掖著征衣，书剑飘零与愿违。两地相思归未得，今年犹见雁南飞。
七峰尖峭似陈兵，江外诸山合与争。天地年来爱藏用，淡云微雨不分明。
吴郡东风柳绕城，朱门华馆总莺声。笙歌合奏春阴里，谁念将军灞上营。
虚说胡屯五万兵，凄凉无复旧南京。中天王气终当复，千古封疆只宋城。
不乐从军学仲宣，那能辟谷慕飞仙。直缘衰病干明主，乞得南窗一觉眠。
将军欲办斩楼兰，子欲从之路匪艰。十万奇才并剑客，会看谈笑定天山。
当空孤月苦清辉，一夜山川冷四围。寄语莫吹关塞去，征人犹有不曾归。
美木千章绕故宫，如烟如雾塞虚空。路冲南北山冈断，披拂能来万里风。
寻思百计不如闲，塞马重来事偶然。皇恩若许归田去，头白昏昏只醉眠。
纸帐蒲团度厄年，一庵聊可寄深禅。隔窗要听芭蕉雨，幞被须来对榻眠。
百战皆收第一功，几回旁叹泣良弓。白头始识人间事，归向东州问盖公。
大战彭湖斩敌旗，红船难逐白船飞。石钟山上留天步，终古风涛听指挥。
军书羽骑晓纷纷，兵起清河一日闻。多少衣冠尽涂地，凭高依约见妖氛。
饮社群推粉步兵，谈谐纠摘巧生情。偶因一盏萧郎酒，卖却从前录事名。
箨龙叶战风泠泠，满耳秋声生翠屏。便好参差裁绿玉，九苞鸣凤在虞廷。
香侵蔽膝夜寒轻，闻雨伤春梦不成。罗帐四垂红烛背，玉钗敲著枕函声。
早随飞将战龙沙，日晚收营过狭斜。下马直趋卢女肆，满楼喧笑拥琵琶。
自是群公气未平，黠羌何虑不休兵。欲成江左收贤俊，叹息无人致二生。
危楼曲径群岩遍，蜡屐青鞋到处逢。更上五峰双剑表，香垆依旧半天中。
一夕为亲犹尽孝，若为男子事君何。江淮多少英雄将，厚禄肥家学倒戈。
荒云凉雨水悠悠，鞍马东西鼓吹休。尚有燕人数行泪，回身却望塞南流。
朱门高插相风旗，千里船行总得知。稻米流脂江上去，健军何处是男儿。
帐中歌吹惜红妆，话到西陵欲断肠。莫怪分香情缱绻，铜台片瓦亦鸳鸯。
玉帛朝回望帝乡，乌孙归去不称王。天涯静处无征战，兵气销为日月光。
夜深吹笛是谁家，独倚高楼月欲斜。塞上春情无赖甚，那堪又听落梅花。
白马冈前眼渐开，黄龙府外首空回。慇勤父老如相识，只问天兵早晚来。
北来追骑满江滨，那更元戎按剑嗔。不是神明扶正直，淮头何处可安身。
长啸声闻塞两间，纷纷万有到来闲。淹留廿载成何事，空载大江明月还。
斩头累累悬马鞍，众中谁似林伯颜。贼阵横穿来复去，三军大捷唱歌还。
一万强人犯海陵，可怜谈笑陷官兵。张韩刘岳今何在，塞上将军漫有名。
四面蒹葭水接天，中间一片是人烟。相逢尽喜干戈息，白鹭飞来立战船。
晓风刮骨似严寒，漠漠吹沙塞鼻关。卧入范阳元不觉，醒来忽见太行山。
岁岁空看塞雁归，何曾一见寄来衣。遥知香阁无穷泪，出到堂前不敢挥。
五季干戈乱似麻，慵将醒眼阅年华。齁齁一觉华山里，谁问春开几度花。
垂衣端拱愧佳兵，文化优游致太平。昨夜濛濛春雨足，松筠花草一时荣。
自别金陵笑语稀，中途相见得相依。也知幕府无多客，共候将军几日归。
日午微风且暮寒，春风冷峭雪乾残。碧毡帐下红炉畔，试为来尝一盏看。
楚王辛苦战无功，国破城荒霸业空。唯有青春花上露，至今犹泣细腰宫。
玉环迷恨马嵬坡，出塞明妃泪更多。何似阿婆牛背稳，春风一曲太平歌。
八景云舆驾六龙，东方常御太和风。箫笳冉冉升黄道，冠剑重重拜木公。
阿瞒志欲捲群雄，战舰谁知一炬空。天意欲教成鼎峙，不须惆怅怨东风。
两点文章翰墨星，夜翱双鹤入青冥。楼前为忆张华剑，八百年来无血腥。
兵连二郡可成功，何事思归怯战攻。决策南征河北定，兴邦只在一言中。
吏散兵休文案静，数竿修竹隔疏帘。嗟予老矣欲归去，肯对江山叹滞淹。
剑水相逢梅始花，春风吹动长官衙。诗家到此须分别，不共河阳一处夸。
夜半飞书报建章，交河新驻左贤王。即分骁骑屯榆塞，便发元戎出定襄。
归路行吟惨夕风，愁烦聊遣酒兵攻。也知念国髭须白，不忘朝廷醉眼中。
初疑万马立沙汀，又似临流簇戍兵。激怒滩声能许劣，终宵长泄不平鸣。
风流阵退却围棋，心醉妖妍落子迟。还记兵行南诏否，输赢应不到双眉。
丧元沟壑是寻常，百战孤城气独张。彖邑他年传不朽，生人反借死人香。
西风吹老敬亭秋，回首江云近涿州。记得少年陪剑履，麒麟合上凤池头。
缕缯采药谩区区，谁似君王用意殊。仁政便为医国艾，德威那假辟兵符。
白刃劫君君勿言，人生祸难俱由天。君家岁计能多少，未了官军一饭钱。
江上烽烟杂战尘，凤城风景可怜人。白头老母关情切，眼见莺花不是春。
诏发官兵取乱臣，将军弓箭不离身。今君独在征东府，莫遣功名属别人。
直渠杀势烦才吏，机器爬沙聚水兵。河面常从天上落，金堤千里护都城。
忽听轩前雁一声，春来何急使人惊。若飞塞北谋栖止，的的关川万里程。
生儿古有孙征虏，嫁女今无王右军。借问琴书终一世，何如旗盖仰三分。
昨夜黄州得蜡书，老臣恨已解兵符。莫将箭污偷儿血，留与官家北射胡。
剑锋交处奋身跳，箭集征袍血未消。夺得红巾冲阵马，归途乾被长官要。
多分伏路向林丘，敌骑潜来甚可忧。忽见黄旗摩不止，奇兵先出斩骅骝。
江上徵兵赴国门，石城龙斗不堪论。一时鱼腹千秋泪，不独怀沙吊屈原。
将军元自敬延年，明主何曾弃浩然。自分康时了无策，故山多少未芸田。
东山高卧听弹丝，正是苍生属望时。儿子进兵优破敌，矫情镇物尚围棋。
修翎快剑爪刚钩，自猎平生耻下鞲。击尽秋原鸮与獍，却从灵囿凤麟游。
锄奸未办烦温造，督战聊应问石雄。行遍江南好山水，不妨仍在啸吟中。
几淬青虹怜古剑，独翻黄石得奇篇。等闲疑义恒相析，何异当时对榻眠。
水叶雪花正可人，陌头客子剑生鳞。千年风致未尽歇，如此溪山有弃民。
御楼吹角六街明，金马将军出禁城。阃外化权良有准，不伤风物致升平。
薜蕊香残扑蓼窗，当筵战茗酒兵降。池边日净看秋水，恰作唐儿眼一双。
憔悴东还泣数奇，亲闱南国倚闾时。谁言敬仲操戈怯，剩有交游鲍叔知。
冠佩严严坐绛云，环兵列仗是何人。诸仙禀命群灵肃，玉册金符尽在身。
龙蛇飞动从椽笔，昔看公孙舞剑来。何得却知颠草妙，为随宾客到金台。
山川千里战尘清，不负当初啮指盟。从此胡儿敢欺我，江淮草木已知名。
好趁西风理钓舟，半生书剑两悠悠。凭高有恨无人识，空负关河万里秋。
抱儿鞭马向南飞，射杀追车绝塞归。小队蓝田围猎罢，霸陵呵止不曾非。
将军官重执金吾，不比秦朝列大夫。王为锦衣归故里，遂令老树有称呼。
牙旗遥指海东云，夜半潮随刁斗闻。充国来边多胜算，不教幕下久从军。
鱼盐蛮蜑托为生，狭路逢人便弄兵。见说官曹巡逻急，卖刀买犊也归耕。
演峰遥见客怀开，天末舟从海上回。三岸欢呼无别事，一潭风雨剑归来。
游说当时最得名，从横朝暮善谈兵。自家不学全身计，却与诸侯致太平。
极目双峰剑倚天，重门因设据高山。城隍尽枕溪岩畔，井邑全居水石间。
细柳军容昔自奇，六花指点绕旌旗。千群战骑争相逐，独向春风顾盼迟。
张汤忍死能偿怨，苏季横尸会报仇。利口有神君看取，盖棺犹解作戈矛。
北道将军铁锁开，火旗万阵渡河来。君臣感会风云际，半在云台半望台。
夫子南游不到吴，殷勤题识寄嗟吁。干戈扰扰怜诸夏，季子流风过耳无。
萧萧风竹夜窗寒，书剑催人不暂闲。对酒已成千里客，断肠声里唱阳关。
东壁图龙势最雄，气连西壁雨云通。葛陂一杖无人识，双剑飞来野寺中。
早时走马夜探丸，新血模糊著锦鞍。背地杀人酬郭解，当场说剑笑燕丹。
郡邑贪残固合诛，衅端繇尔复何如。官军可怖无轻敌，直恐微躯不足锄。
气如轲也生于义，道似参乎任以仁。乾盖坤舆犹塞破，何难压倒玉嶙峋。
醉舞高歌海上山，天瓢承露结金丹。夜深鹤透秋空碧，万里西风一剑寒。
满眼烟尘未息戈，禦戎无策奈愁何。一尊浊酒空庭晚，独自歌君壮士歌。
少年随将讨河湟，头白时清返故乡。十万汉军零落尽，独吹边曲向残阳。
曾记都门祖帐开，驱将双鹤与归来。只今养得修翎在，海上传书日几回。
使君捧檄度南关，远布天威广海间。为问故人孙内史，翩翩剑佩几时还。
剑去池空一水寒，游人来此凭栏干。世间万事消息尽，只有青山好静观。
望阙心雄百万兵，乘风破浪不留停。浈江江口逢渔父，一个鲜鱼米一升。
仙楼觚阙概云霓，奕奕威灵拥太禧。海内兵销无伐国，牡荆闲偃汉宫旗。
射虎将军发欲枯，茫茫沙草正迷途。小儿谩取封侯去，还是平阳公主奴。
秋水清如雪下船，黄花半委月犹悬。枕当星剑看牛斗，鹤下云汀流石泉。
上皇弓剑杳何追，日倚宫阑自拄颐。宝册有儿开大府，生离争似在宫时。
宦情时事剧秋云，话到伤心不忍闻。别梦迢迢似明月，汉关楚塞远随君。
苏武丐奴十九年，相思知在海云边。上林鸿雁衔尺素，寄汝秋风玉塞前。
乱兵如猬走王师，社稷颠危孰为持。夜逐萤光寻道路，汉家天子步归时。
怨杀联翩白马蹄，远驰夫婿路东西。归来系在垂杨下，踏破春风锦帐泥。
钟离权约同烧汞，吕洞宾呼共屑琼。便合身随笙鹤去，底须冠剑葬空茔。
窝名檐子果何如，野草黄云入画图。弧矢纵悬仍觅侣，塞前番语笑人迂。
胶胶扰扰战争多，岁月循环得几何。树下老人观物化，梦魂应不到南柯。
醉时还许醒时无，谚有斯言正谓予。未得素鹅白似雪，等闲难与右军书。
未能手剑血长鲸，只合瓜田老邵平。斗粟驱人成底事，漫将吟啸寄高情。
枫林翠壁楚江边，踯躅千层不忍看。开卷便知归路近，剑南樵叟为施丹。
杀气骎骎战舰骄，春江漫漫湿金翘。但将红袖供歌舞，却为周郎笑二乔。
清澜海上血流盈，水寨犹屯防守兵。反侧杨么浑未定，未知何日见澄清。
绛帐曾施种德门，两阶玉树吐清芬。重来不见凌霄干，泪湿青山几片云。
天涯地角一何长，雁塞龙堆万里疆。每恨沦流经数载，更嗟缧绁泣千行。
郎官新受大夫封，又喜荣加俸级崇。边塞勤劳才两载，绝胜民部十年功。
六出瑶花尚未开，纸屏先见一枝梅。惊回斗帐罗浮梦，恐是仙娥晕酒来。
山房锁剑涩生尘，独鹤沙边久念群。我有好诗谁画得，一江残照数峰云。
一自扁舟别故园，几逢明月不成圆。玉山今夜还逢月，依旧蛾眉到帐前。
父识英雄婿沛公，家因骄横血兵锋。始知善相元非善，不是兴宗是覆宗。
天柱峰前望故乡，西风淅淅鬓苍苍。愁肠暗为慈亲断，谁道青山是剑铓。
森森戈戟乱如麻，刚把毛锥傍史家。弹铗去年门下客，白头今日又天涯。
久戍蕃兵已念家，将军何不奏胡家。今朝忽报严围解，白雪纷纷亦散花。
酒尽狂歌盼国门，风尘游子旧王孙。如虹意气如霜剑，不肯寻常说报恩。
几家墟落兵戈外，数亩荒田谷涧中。日暮围场来野鹿，令人长忆笔头公。
两边楼馆倚晴空，阁出中间与画同。剑未归时潭得月，舟从来处客乘风。
阮籍空贪步兵酒，阳城犹恋集贤书。饱知世事非人力，可是因玄更泊如。
鸣弓日晚骋霜蹄，灞上飞花踏作泥。辛苦塞垣多少恨，五陵春色醉中迷。
几年魂梦隔高门，叹息潭间阙异闻。剩喜风情筋力在，尚能诗似鲍参军。
北窗终日对竹坐，老却参军不入城。秋径山风多落叶，隔林疑是马蹄声。
清霜十月未沾衣，碧树高低满翠微。欲问峰头双剑石，旧时黄鹤傍谁飞。
休咎禅师乃至人，镇海将军本神道。至人神道却大争，咨尔修行胡草草。
起来霜重满淮船，更觉今朝分外寒。放闸老兵殊耐冷，一丝不挂下冰滩。
生来眠食在雕鞍，霜入弓刀不觉寒。岂畏胡儿频挑战，却嗔烽火报平安。
力成和议得休兵，痛骂犹烦诸老生。拘执行人招覆灭，幸逃诛死罚殊轻。
虏帐风沙粉黛摧，空将青冢瘗娥眉。人生不用如花貌，只把黄金买画师。
划平荆棘盖楼台，楼上笙簧鼎沸开。欢笑未绝兵火起，从前荆棘却生来。
刻苦频将铁砚磨，功名偏藉晋阳戈。时危不废调鹰乐，世运无端奈尔何。
玉骨生来不怕寒，多应炼就葛洪丹。散花天女朝酣酒，只许维摩帐底看。
金弋百战古虔州，滚滚双江日夜流。杯酒登台同极目，夕阳渔唱起沙鸥。
戟矛千里战危艘，鲸立蛟豗海若愁。须臾一闪东风炬，顿觉黄麾据上流。
谁写开元玉雪骢，黄门待驾立春风。南薰殿上承恩日，只说将军画最工。
关白头枭太白旗，白狼河上羽书驰。楼船却笑文皇帝，百万雕戈困不支。
不如意事常八九，可与语人无二三。自识荆门子才甫，梦驰铁马战城南。
断桥截镫亦堪怜，始信林间别有天。微见兵机第一义，朱轓暂席广文毡。
昨夜旄头暗不明，忽传强敌向南行。三千铁骑争追逐，尽卷穹庐入塞城。
鼓声连日烛连宵，贪向春风舞细腰。争奈君王正沈醉，秦兵江上促征桡。
别泪如倾祗赋诗，更无一物可相贻。自矜亦识汾阳老，眼底无君剑竖眉。
远提龙剑镇龙庭，外户从兹永罢扃。扫尽边尘更无事，暮天寒角醉吟听。
厌攀杨柳临清阁，闲采芙蕖傍碧潭。走马台边人不见，拂云堆畔战初酣。
汉军争看绣裲裆，十万弯弧一女郎。唤起木兰亲与较，看他用箭是谁长。
北来天地战尘腥，好雨连山入杳冥。共喜春回沾草木，为君暂驻省耕亭。
一夜娃宫有战尘，玉笄羞见苎萝春。浣纱前日东家女，莫信亡吴是妾身。
全是山林居士风，不知位重更官穹。名书玉几金瓯内，心在蒲团纸帐中。
孤村小市负薪歌，造物其如此老何。灵药已能驱疾竖，醇醪不用战悲魔。
罗列峰峦万仞尊，横纵畦畛自村村。诸侯有道人安业，何用崎岖闭剑门。
汉子辞归跨塞骝，飞尘沙碛泪难留。依依望断南天雁，羞涩愁添独倚楼。
听罢塞鸿愁更少，梦回池草思偏多。疏笼雪堕惊鹦鹉，误报风流刺史过。
吴王宫里树啼乌，伍子祠前草亦芜。头白山僧忘说法，剑池西畔梵堂孤。
天外明河翻玉浪，楼西凉月涌金盆。香销甲乙床前帐，宫锁玲珑闭殿门。
剑戟森罗武库雄，扶桑日近海门东。书成杨子谈玄后，赋有吴都在部中。
五兵相救短兼长，左右藤遮两翼张。日日诸军催练习，粤人军器最精良。
破雨冲风万骑趋，人人轻捷过飞凫。要须直捣天山去，趁取河冰塞槁枯。
山西铁面故将军，新种梅花十里春。此地数枝留不得，东风可是恶欺人。
射策当年捕虏才，提兵又度百蛮来。秋霜已避横戈气，春雁应同结阵回。
神兵一跃几千年，石底乖龙抱宝眠。尚有玉川怀寸铁，裁诗救月泪潺湲。
柳营清晓促征期，女伴相呼看祭旗。壮士指僵霜气重，将军莫讶鼓声催。
留槎阁外记前回，龟伴高斋今再来。试问剑州馀父老，棠阴勿剪又栽培。
个个健儿习战车，重重壁垒铁围赊。尽教上谷长千里，只用中丞两臂遮。
芙容作帐锦重重，比翼和鸣玉漏中。共道瑶池春似海，月明飞下一双鸿。
磨剑剑石石痕裂，饮马长江江水竭。我军百万战袍红，尽是江南儿女血。
蜂占蔷薇封食邑，蚁侵蜾蠃借军须。雨天风急鸠呼妇，水国烟寒雁唤奴。
百斛龙文鼎可扛，挥毫曾寄碧油幢。酒兵若有三千骑，肯向诗坛筑受降。
关城榆叶早疏黄，日暮云沙古战场。表请回军掩尘骨，莫教兵士哭龙荒。
宝剑谁持托片心，江城何处不萧森。为君欲请南昌尉，岂但金门可陆沉。
紫塞三关控雁门，往时兵马若云屯。长城万里今何用，白草黄沙满血痕。
莫言天道窈难窥，事势阽危辄可推。扈跸使公军土木，身膏草野有谁知。
恨无短剑乘风去，纵有长绳奈日何。谩说千年归鹤表，最怜九代入鸡窠。
故里何人起卧龙，飘然琴剑只西东。马头忽与长安近，又听三茅观里钟。
周遭山色护松城，万井烟花老眼明。幸喜诸番乐耕耨，吾徒容易莫谈兵。
战血何妨染玉颜，花开长使美人攀。二妃不为重华死，那得潇湘竹尽斑。
临婚谁说愧英雄，日事兵书最有功。不学分香歌舞态，西陵遥望泣春风。
角声吹裂肺肝愁，说与将军莫逗留。男子生当侯万里，死判马革海西头。
舞剑台前梧叶飞，萧萧凉思欲侵衣。天涯万里孤鸿远，且对黄花醉落晖。
似侧如攲杳霭间，冰棱剑刃不多争。可中不是通玄顶，切莫粗心向上行。
袯襫但多于耜者，犀渠不见弄兵人。盈畴云子岁不恶，父老却谈今使君。
春寒麦垄尚青柔，胡骑南窥不待秋。幕下健儿多战死，羽书不到禁城头。
家住江南似鉴湖，料他春色到平芜。不知此日参军庙，谁写新桃换旧符。
一昨潢池波浪惊，将军随手卷红旌。碧油幢下诗书帅，真个胸中万甲兵。
丹青徒有逞諠哗，有足由来不是蛇。杀将破军为柱国，君今官极更何加。
狐裘卧载锦驼车，酒醒冰髭结乱珠。三尺马鞭装白玉，雪中画字草军书。
少尽其力老弃之，此岂有意埋敝帷。不如汗血阵前死，以革就裹将军尸。
上人才思塞胸次，强欲禁之无不鸣。一日相望吐奇句，满林光彩照山精。
彤管少文堪约史，霜戈无艺可防边。孟诸苍莽平台远，坐对秋光又一年。
边军随驾尽鹰扬，马上文臣亦武装。云绕旌旗来五柞，春随箫鼓到长杨。
行穷海北到琼山，二月犹惊塞外寒。小雨洒窗风淅沥，拥炉来听雪声乾。
将军誓愿斩楼兰，涕泪横流杯酒间。紫气剑埋终未试，黄金印大亦何颜。
龙韬能致虎符分，万里霜台压瘴云。蕃客不须愁海路，波神今伏马将军。
绣户深沉半掩门，玉窗愁对月黄昏。闲垂翠帐何曾寐，熏尽金笼总不温。
关塞迢迢万里赊，红颜多少老风沙。祇图肘后黄金印，误掷人间几岁华。
长天万里晓烟分，塞雁南飞度朔云。落叶凄凄寒色早，城头悲角不堪闻。
风絮起时无纩塞，雨丝添处有珠垂。黄莺说尽千般语，舞困三眠总不知。
自修盟好讳言兵，竞喜丰年贺太平。养得狐狸解猖獗，健儿还胜老儒生。
枹鼓无声讼狱空，欢谣击壤万家同。时人共解班春意，兵寝刑清第一功。
洞丁徭户尽归耕，篁竹无人弄寸兵。要识二天恩德广，黄云千里见秋成。
彻夜阴风恣怒号，谁家帐底饮羊羔。何如榾柮炉边坐，雪水煎茶兴味高。
截将山势白云回，双作丁灵得胜台。南塞可怜成北塞，牧羝谁在黑龙堆。
旌旗直指阵云开，文驷雕轩寿母来。万古欢呼和气荡，胡儿不战倒戈回。
甫里先生未白头，酒旗犹可战高楼。长鲸好鲙无因得，乞取艅艎作钓舟。
昨梦前尘假合来，刻舟求剑记莲栽。花图诗卷闻乌有，犹望荷花旧处开。
小凤衾寒斗帐开，彩云飞去最堪哀。东君定有相思意，不似高唐入梦来。
神锋虽缺力终存，架琢珊瑚欠策勋。日暮闲窗何所似，灞陵憔悴故将军。
朱伺屯兵古战场，甑山城堞久凄凉。闲来搔手高冈上，万里碧天秋思长。
双剑峰高削玉成，芒寒色淬晓霜清。脑脂压眼人高卧，谁斩天骄致太平。
杀气消磨暗铁衣，夜看太白剑无辉。旧时麾下谁相问，半去封侯半不归。
画工如山赤墀下，调子之笔丹青匀。一洗万古空凡马，曹将军外更无人。
莫以论棋比较文，人间豪素敢铢分。若为不解欣然意，请看河湟奏凯军。
十二年来多战场，天威已息阵堂堂。神灵汉代中兴主，功业汾阳异姓王。
蕙帐金炉冷篆烟，故山春草几芊芊。只今唯有潇湘月，万里相随照不眠。
东山携妓嬉游日，敢意胸存万甲兵。今日总戎真竖子，徒耽歌舞误苍生。
波浪兼天寇盗穷，将军乘胜奏肤功。三年戎马关河月，不及狼山一夜风。
将军失策又颠摧，感激令人动壮怀。安得帐前围百万，悠悠旌旆夜衔枚。
官军应贼着红巾，苗獠来时更不仁。若道南州无节妇，请看东海费夫人。
蜀道如天夜雨淫，乱铃声里倍沾襟。当时更有军中死，自是君王不动心。
青海城边秋草稀，黄沙碛里夜云飞。将军不寐听刁斗，月上辕门探马归。
豹股龙膺百战馀，凌烟长藟载璠玙。时平不出横门道，愿为君王驾鼓车。
初上蓬笼竹笮船，始知身是剑南官。沙头沽酒市楼暖，靳步买薪江墅寒。
稻粱平地寇难防，到处搬为塞上粮。路险林深多脱谷，东风绿偃满山秧。
新淬鱼肠玉似泥，将军唾手取河西。偏裨万户封龙额，部曲千金赐袅蹄。
此地何年罢战争，春风犹锁九连城。辽东老鹤归来晚，四野无人草自生。
旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
塞满乾坤本是仁，更无一物不洪钧。山桃自不知粗俗，也与梅花斗早春。
柱杖拈馀戏插泥，草龙珠帐挂檐西。荔枝体物差胜枣，毕竟俱非善品题。
北固山头竖白旗，西津渡口仆姑飞。将军笑引三千骑，洗马鹅翎问道归。
护生福国得长寿，西竺金仙曾有言。欲进南山惭野服，敢持半偈祝军门。
将军徵卒费铜符，云火烧天地作炉。此去故人谁解橐，襄中应贮荔枝图。
明时未可废谭兵，壮岁宁容便乞身。何人为向沙头去，凭仗慇勤一问津。
