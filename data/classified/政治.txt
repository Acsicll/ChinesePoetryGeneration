铜瓶洒遍不胜寒，雨点匀圆冻未乾。回首曈眬朝日上，槐龙对舞覆衣冠。
紫云重叠抱春城，廊下人稀唱漏声。偷得微吟斜倚柱，满衣花露听宫莺。
酿酒为池肉作林，深宫长夜恣荒淫。何如早散桥仓粟，结取臣民亿万心。
德政从来主意宽，奋髯时怒岂容奸。傥逢大事能谈笑，未必风流劣谢安。
姚魏谁教混草莱，今朝老眼为君开。建安自有亲衣钵，知道诗翁不姓梅。
一点残灯照夜阑，洞深云气逼人寒。仙翁从此乘鸾去，不见遗衣见古坛。
絮被蒙头晓日高，厌闻处处杀官曹。古人言尽致禦术，今日兴言盗是招。
樵檐行歌半似狂，艾年初拜汉宫郎。丈夫得意多迟暮，邱吏休惊太守章。
专城书素至留台，忽报张纲揽辔回。共看昨日蝇飞处，并是今朝鹊喜来。
客子归期莫有期，地炉松火独吟时。西山暮雨吹成雪，错拟杨花理钓丝。
得宠深移得怨深，门横金锁漏声沉。汉宫衣赭人何在，骨醉难回二圣心。
恼乱诗情庾子山，馋涎浑似未朝餐。张颐一饱非难办，争得君家伏火丹。
绿章封事奏瑶京，侍女如花弄玉笙。夜半朝元人上鹤，九天环佩月中声。
分甘易守不劳麾，梦已先予到古夔。谶语端符楚东韵，忠怀雅合杜陵诗。
枫树潇潇汩水深，宗臣眷顾意何深。强秦反覆重诒楚，谋国何人竭寸心。
妾入夷宫汉土清，玉容虚说解倾城。君王好奠毛延寿，一笔殊当百万兵。
九衢终日见南山，名利何人肯掩关。唯有吾师达真理，坐看霜树老云间。
一夜星明朝复雨，近来晴意转艰难。青天白日寻常事，此际当为异样看。
大风动地卷波头，索酒频添醉未休。不判明朝教作病，却图今夕要忘愁。
鸣珂共赴午朝时，宿卫环罗退食迟。若道传餐非盛事，恰如成败论行师。
张公吃酒李公醉，自古人言信有之。陈亚今年新及第，满城人贺李衙推。
古寺僧容客寓居，客行仍许借藏书。老无眼力书慵看，忆著竹根泉漱渠。
许国从来彻庙堂，连年不为在疆场。将军天上封侯印，御史台中异姓王。
石头城下炬烧寒，司马东来骨肉残。可惜六朝花粉地，年年风雨草漫漫。
塞上归来两鬓蓬，饱知边马依北风。从他垂棘连城璧，乞我僧伽古殿红。
闲房古寺陈尊宿，对石谈经生法师。万壑松风一轩月，冷斋清夜想丰姿。
朝领诸儒上木天，夕同野老话茅椽。何须支枕思残梦，宫锦渔蓑总偶然。
水际天边尽画屏，广寒宫阙玉为城。南来已为江山助，到此逢山眼更明。
石壁虚涵云气深，水帘簌簌堕璆琳。客来但爱幽栖好，谁识岑公万古心。
天位待贤良有以，理天之物治天民。近来职掌归西邸，不是朋亲即富人。
南国相知音信疏，暮云春树渺愁予。东风解办含情句，代作长江双鲤鱼。
拂拭尘埃艺靡它，象中系外得婆娑。何人为我易弟子，泪落一朝翻九河。
僧会西来始布金，常闻足磬伴潮音。江南古寺知多少，此寺独应年最深。
婕妤未换母仪尊，闻说君王已寡恩。太子宫中无木偶，可无鞠域到尧门。
山下烟光碧玉溪，竹间禅寂白云扉。高僧久住清凉国，应笑风尘满客衣。
堑断垣颓井不移，秀盘古色尚依稀。兴亡千载谁相委，华表柱头丁令威。
明朝嘉气满慈闱，亲侍君王献玉卮。一样酥盘俱手制，百般彩胜总春宜。
腹不饥时身不寒，心头无事手头宽。父慈子孝妻贤慧，胜做当朝一品官。
处世长希太古心，南风一曲五弦琴。红尘消昼清如水，林下何人为赏音。
波斯老贾度流沙，夜听驼铃识路赊。采玉河边青石子，收来东国易桑麻。
衫紫围金发正玄，如何称病倦朝天。君家玉局翁应笑，藏史埋名二百年。
怪雨盲风卷却春，傍栏萧瑟只青筠。引雏燕子朝来去，回首多情语更频。
江西水絮白轻微，残腊天南正葛衣。见说先朝曾雨雪，槟榔寒落冻鱼飞。
圣明图治任忠良，正倚纯诚柱庙堂。画史但知尘外意，青山为写午桥庄。
生杀循环本自然，可堪肃肃出乎天。休嗟物理易彫瘁，好看西成报有年。
自古蛾眉嫉者多，须防按剑向随和。此身更似沧浪水，听取当年孺子歌。
篮舆晓上小琳宫，夔子江山指顾中。道士手栽山上柏，身犹未老干凌空。
独凭吟几坐清朝，闲看行云面碧霄。忽忆故人秋寺里，西风琪树雨潇潇。
去年今日政迎神，祷雨朝朝祷得晴。今岁神祠免煎炒，更饶箫鼓赛秋成。
隽游回首记端平，朝退联鞍出大明。紫陌难寻看花伴，丹山聊听喊茶声。
蜀江一带向东倾，江上巍峨白帝城。自古山河归圣主，子阳虚共汉家争。
紫霞洞客已仙游，故国湖山草树秋。鸾鹤九霄音信杳，欲将哀怨寄清流。
繇来太华双毛女，采药相携古丈夫。玉女窗开向秋月，与卿复结合欢襦。
巨鳌飞出水精宫，蹙踏群山气象雄。更觉我来轩愈旷，乾坤舒卷一襟风。
久无音信日边来，忧国谁怜怆老怀。想见天颜欢喜甚，鸳鸿入贺满尧街。
荒墩落日草萧萧，公我相争已异朝。黄土不知今古姓，亦无百姓种青苗。
蔬水古来称大圣，栖栖卒岁亦何为。深山一段孤寒乐，不到深山总不知。
行人莫叹前朝树，已占河堤几百春。惆怅题诗柳中隐，柳衰犹在自无身。
同舟自古无胡越，南北东西路不同。不问宫亭借如愿，只求四面与分风。
独对秋筠倒晚壶，喜无吏舍四歌呼。柳梢一壳兹缁滓，屋角双斑谷古孤。
桃蹊李径有尘埃，初放青莎秀满阶。想见芊绵古城角，有人嗟我未归来。
古人学道怕求深，善学长于浅处寻。日用至粗存至赜，须知瓦砾是黄金。
识公政事在恺悌，接物情文惟至诚。天台两岁士民说，要雨雨来晴便晴。
五城楼雉各相望，山水英灵宅帝王。此地定由天造险，古来长恃作金汤。
日转芭蕉双窦鸣，飞飞蜂蝶喜新晴。衰翁醉卧溪园里，一曲春牛和国馨。
射覆悬知与易通，可应神妙在蓍筒。天家亦有防闲术，不认龙蛇认守宫。
万水朝宗来海门，居然仰受万方尊。除凶刷耻今皇祖，未许唐宗谩拟伦。
一林修竹满庭阴，四壁图书太古心。俯仰乾坤观物理，悠然鱼鸟自飞沉。
神仙不死石长存，万古千秋表洞门。人欲求真好修炼，莫徒将杖叩苔痕。
朝天寒陇莫霜林，来往长悬反哺心。借女庭前双栗树，空山不用结巢深。
少有闲人访寂寥，薄云淡日早春朝。庭花弄蕊萱生笋，时见东风趁柳条。
桃花寂寞梨花开，山中薄酒三五杯。村西有客可人意，风雨今朝期不来。
一从云雾降天关，空尽天朝十二闲。今日有谁怜瘦骨，夕阳沙岸影如山。
春困无心拨玉筝，纵然强拨调难成。朝来旦托催归鸟，好向游人啼一声。
五云初霁曙光流，垂柳千条荫御沟。两岸新蝉啼不住，隔林遥送汉宫秋。
曾见青旗上苑回，瑞幡仙萼剪刀催。朝来独曝茅檐日，且暖蓬心一寸灰。
楚望风烟倚绣楹，使君静治有高情。袛应襦裤新翻曲，压倒当年寡和声。
天晴日短亦觉长，客行一日两舍强。道傍萧萧木叶下，天风又办明朝霜。
经筵进讲天人喜，宣索金缯赐讲臣。已觉圣躬忘所倦，教将古训更前陈。
北向金陵哭旧君，天生忠义在斯文。一师六弟祠宫在，正气苍茫接白云。
金仙何日至西方，七宝林开古豫章。见说自焚三昧火，至今时现玉毫光。
五老峰深近远迷，六朝灯在色空倪。林僧索我庐山句，不尽游踪未敢题。
淮流渺渺水增波，迢递趋朝别思多。送尔南归还羡尔，丹阳郭里听吴歌。
不愁浓腻占恩波，虢国夫人马上蛾。无端太液池边水，惹得闲情解语多。
胸襟但贮五千卷，意虑曾无分寸私。叹老嗟卑真浅士，古人心事有谁知。
午梦初残日正炎，坐来滂沛泻高檐。凉生几席心如水，聊拂尘编理旧签。
天竺山中秋讲散，露蛩烟雁动乡情。五株松下梁朝寺，归听罗浮古磬声。
清晓宫中献彩丝，盘龙结凤斗新奇。欲教嫔御知勤俭，闲说当年茧馆仪。
荣华恩爱弃成唾，戒定真如和作香。今古虽殊同一法，瞿昙抛却转轮王。
相国家声重歙城，耳孙遗迹半蓬瀛。犹馀一纸奎文在，夜夜虹光烛太清。
颗颗骊珠月欲函，洛阳归去寄松杉。幽花不作凌霜色，万古香风自一岩。
霜风不动节毛尘，同沐中原水草春。苏武还朝典属国，一时高爵岂庸人。
当年秋气薄浮云，一疏清风万古闻。可是星江无白犊，故园归计尚劳君。
白葛乌纱称老农，溪南溪北水车风。稻头的皪粘朝露，步入明珠翠网中。
巨浪打翻高岸石，狂风吹折古松枝。渔郎要整丝纶钓，好待风恬浪息时。
古墨轻磨紫麝脐，白云窗下小书帷。何时为写梅君传，换得鹅群映锦池。
千年蝌蚪费居诸，韵入松声太古馀。夜静月明还作呗，不知所读是何书。
伊洛渊源世所宗，高谈性理半雷同。若无上蔡除根力，远隔程门一万重。
八十衰翁灰冷时，君恩忽许奉京祠。夜行不已非吾事，归日磻溪理钓丝。
古木阴阴兀老苍，月于疏处弄昏黄。巡檐不见梅花面，认得东风句子香。
风流不落正始后，书传琳琅学古胸。收拾乾坤万里眼，归来窗下注参同。
毛锥自是今无用，铁砚还知古可穿。不惜日抄三万字，胜储百亩剡中田。
鸣鞭走送徒纷然，开尝政足甜中边。甘辛未省有如许，气压烂柯山下泉。
汉室风流绝建安，老瞒父子力排山。可怜鲁国真男子，也着区区七子间。
直道危言自古难，忠贤常困佞邪安。兴王赏谏非无法，却为贪令自择官。
神采分明赤壁仙，高堂六月起风烟。一时挥洒传千古，占断湘川与渭川。
读君古锦囊中句，可是红莲幕下才。试问风流李长吉，如何不寄近诗来。
灵岩深锁旧离宫，香井琴台辇路通。池上花饶西子醉，屧声时向画廊东。
人共桃花事一空，兔葵无数舞春风。伤心俯仰成今古，知与刘郎事不同。
天地尔我元相近，四知今古钦高韵。何物犹烦暮夜辞，私门争似无人问。
高在酒楼明锦幕，远随渔艇泊烟江。古来幽怨皆销骨，休向长门背雨窗。
花比宫袍一色黄，上林开处占中央。临轩长荷君王赏，带得天家雨露香。
黄金小朵烂光辉，曾近雕阑照绣衣。几度醉看花上月，绝胜宫烛夜深归。
朔风吹雪满天涯，寂寂朝云冷万家。试步城头望坊巷，玉枝无处认梅花。
东家昨夜杏花开，茅舍今朝燕子来。但使结巢栖得稳，何须更觅好楼台。
开口谈天数似麻，向人谄笑诧荣华。惟君说命能穷理，说到精微别一家。
兄弟和气与天通，连理蔬茎瑞郁葱。造化神机非远近，不当言异又言同。
城市总居图画里，江山镇绕帝王宫。秦人漫自夸韦曲，越客何须说剡中。
黼座天临粉黛中，苑前过马貌惟恭。那知漠北休屠子，前古由余可比踪。
陈仓金碧夜双斜，一只今栖纪渻家。别有飞来矮人国，化成玉树后庭花。
文藻罗含楚国华，青云今见阮咸家。丛兰纵有江湘色，争似溪亭比玉花。
罗绮深宫二十年，更持桃李向谁妍。人生只合梁园死，金水河头好墓田。
一夜秋声入洞房，朱弦调罢理清商。琴心自合相如识，可道旁人枉断肠。
宋朝栈道接烟霄，今日荒蹊没断桥。花洞蛮歌喧逻口，竹房僧梵落山腰。
西京千古帝王宫，无限名园水竹中。来恨不逢桃李日，满城红树正秋风。
金铺零落兽镮空，斜掩双扉细草中。日暮鸟归宫树绿，不闻鸦轧闭春风。
华阳山相遗巾法，蜀国乌纱学制成。公厌貂裘今已久，定知野服称高情。
润色还因带雨荣，柔枝未许拂云横。风霜莫厌多经历，自古良材老始成。
和月和烟尽一欢，一杯杯到不曾寒。要知京国春如许，为放梅龙小洞看。
震天金鼓动辕门，稽颡胡儿首尽髡。倒瓮椎牛齐醉饱，欢呼难报汉朝恩。
宫里传冰赐从官，含霜弄雪白云寒。银床昼锁琉璃井，玉殿阴沉玛瑙盘。
风树离离月稍明，九天龙气在华清。宫门深锁无人觉，半夜云中羯鼓声。
古来云海本茫茫，见素谭玄总自藏。挥手出门何处去，华阳且道是仙乡。
猬皮拖尽塞垣烟，每对柔情也自怜。多病赖君扶策在，不妨重理勒燕然。
朝居晦息与山邻，物理由来有屈伸。独把一心经万事，逍遥须养谷中神。
夏云如火铄晨辉，款段羸车整素衣。知尔业成还出谷，今朝莫怆断行飞。
张后宫中巧弄权，上皇西内老谁怜。杜陵独念君臣义，长向云安拜杜鹃。
溪水盘山似建瓴，芙蓉杨柳满沙汀。明朝更渡回潭去，犹拟题诗上翠屏。
雪淡星疏月有光，广寒仙府岁偏长。多应自制延年药，振古长同桂子香。
九天瑞露滴成芽，不是榆花即桂花。星女月娥宫不锁，天风吹落野人家。
水流映带清漳宅，野望迟回半月台。只恐宫莺阻陪赏，日边便有鹤书来。
自有池荷作扇摇，不关风动爱芭蕉。只怜直上抽红蕊，似我丹心向本朝。
帘幕垂垂燕子风，宫花春尽翠阴浓。日长禁直文书静，宝𦶟时时一拆封。
已过端阳一日来，亟思尘梦理残杯。庭前几树葵榴在，有酒愁花不再开。
口腹平生厌事治，上林珍果亦尝之。天公见我流涎甚，遣向崖州吃荔枝。
北固楼前鹅鹳风，奔涛蹴汐撼龙宫。舟楫是非京口渡，关河忧患海陵烽。
春营小殿号披香，宣借天孙作学堂。李白宫词多好句，侧书红壁两三行。
一曲新声惨画堂，可能心事忆周郎。朝来为客频开口，绽尽桃花几许香。
多病潜夫懒入城，旋营草阁看阴晴。竹宫桂馆花繁处，乞与霞仙烂熳行。
蹇驴随处恣游遨，京兆相逢即定交。看取古人三百首，工夫元不在推敲。
幕山孤秀幕溪清，玉鉴光寒映翠屏。今古寥寥何可问，难当遗事在图经。
勘破谁知老赵州，玉鞭鞭起卧金牛。台山今古行人口，笑饮清风味转幽。
孤客危冠不得眠，清灯古像共安禅。鬼神未用来听法，我自观心绝世缘。
杳杳画梁巍架杏，沉沉香壁静涂椒。宫前夜祝君王寿，日上黄炉炷未消。
花墙竹栅护长松，云去柴门昼启封。不是武陵州县古，秦人那得晋人逢。
孔明西去终扶汉，散骑南来莫拯唐。同是卧龙殊用舍，古今易地两南阳。
打开宝藏任人舁，湘浦张帆亦是痴。一物等闲无物过，莫从国外问波斯。
粉泪流香湿绣鞍，琵琶声咽朔风寒。莫将旧日宫中曲，却向呼韩幕里弹。
处处沙场吊鬼雄，故人多在国殇中。钱郎侠骨香犹在，谁葬要离古墓东。
元符宫连秋树林，烟峦雾壁昼阴阴。芝潭对饮斑文鹿，竹坞孤飞雪色禽。
平湖一带绕山根，山上禅宫湖上村。逋客宅边招隐士，鄂王坟上赛忠魂。
千寻古木巳无柯，万丈深渊不起波。此日胜游他日记，落花时节到中峨。
天香寺里古松僧，不画枯松落石层。最爱临江两三树，水禽栖处解无藤。
结缨不负升堂日，厚禄何如负米时。自古生民皆有死，一抔黄壤令名垂。
草堂秋似广寒宫，金粟花开碧玉丛。坐久不知衣袖冷，天香吹散月明中。
朔吹飘飘雪满城，琼飞月莹眼中明。君看千古兴亡迹，谢馆袁门一样平。
晨朝煮粥啖饥贫，夕向寒林施鬼神。岂是好生非帝意，不教留却善缘人。
漫劳当日牧舂陵，立石尤多感德民。独有磨崖碑故在，文章千古耀湘滨。
苍梧山色水何分，碧镜澄湖杳渺云。惟有古人堪羡处，湘妃犹自望虞君。
香檀文桂苦雕镌，生理何曾得自全。知我无材老樗否，一枝不损尽天年。
圣朝养士重贤才，白首惟予说草莱。他日归来如访问，芦花明月钓鱼台。
人人都道得神仙，那得郦阳甘谷泉。何似上阳宫监好，长门春老不知年。
笔底云烟落素屏，金辉玉润势逾清。看来定是虞文懿，独擅临池万古名。
回首仙源隔彩霞，丛祠攫肉有饥鸦。贞元朝士重来晚，不见桃花见菜花。
轻云疏雨变新凉，白酒黄鸡饯旧庄。自笑明朝千里别，堆盘赤枣作重阳。
雨熟金丸万万株，黄中通理及肌肤。此花自是真铅汞，却倩仙毫作药炉。
暖风迟日柳初含，顾影看身又自惭。何事明朝独惆怅，杏花时节在江南。
十年京国念山林，一夜趋朝一夜心。今日还家逢老病，画中风物尽知音。
九日楼前客令新，黄花爱酒不饶贫。劝君火急交诗课，才到明朝罚主人。
论心一载便千秋，不向今人不古求。馀子中原俱碌碌，丈夫世上未悠悠。
桃花绕屋竹参天，曾向湖西住五年。回首但馀葵麦在，古今何必更桑田。
新郭门前见客舟，清涟浅浅抱城楼。六龙行在东南国，河若能神合断流。
玉箫改调筝移柱，催换红罗绣舞筵。未戴柘枝花帽子，两行宫监在帘前。
九华宫殿草菲菲，公主西游去不归。底事不如秦弄玉，至今青鸟恨双飞。
示现人间忍辱仙，单提独弄祖师禅。生涯一钵无安处，惟有声名万古传。
妾住西家本姓施，越王尝胆已多时。至今独抱心中苦，长向春宫锁翠眉。
连朝气候若春温，晓日曈昽忽惨昏。一道金光飞闪电，雷声虩虩震天门。
粉黛妆成宫样新，汗凝微涴紫罗巾。绝怜来往西湖上，贪看荷花不顾人。
万碛千山奏角过，北风吹雪满榆河。萧条古戍行人少，衰草寒沙放橐驼。
吴王雉翳春依草，宋帝羊车夜逐花。总是南朝旧时事，我皇行乐倍繁华。
阁道朝悬日月旗，葳蕤朱凤引文螭。桥陵霜露修殷祀，原庙衣冠陋汉仪。
粉湿香凝露乍消，湘娥新整翠云翘。一春青琐长相对，影转金阶近午朝。
千里马来自西南，夷馆朝廷锁钥严。几回欲看无由看，墙外听嘶出屋檐。
妍丑何须问画工，美人终日侍宫中。奉春初计真堪恨，欲望单于敬外翁。
杏梁双宿复双飞，海国争教只影归。想得秋风逼凉冷，谢家儿女亦依依。
朝雾苍茫暮雨低，恰如梅子欲黄时。三分半是行人泪，莫怪行人鬓已丝。
象山门巷为谁开，古院荒池并是苔。犹有老成思旧德，瓣香时入巷中来。
大笔真能挟风雨，小才何敢助涓埃。古今奇观须秋半，好约重衔伯雅杯。
彤史年来不绝书，三朝德化妇承姑。宫中侍女减珠翠，雪里贫民得裤襦。
作书海上讯龙公，耐可停舟烈日中。天外洗尘须法水，波心清暑借离宫。
吾闻淮水出桐山，古来贤哲产其间。君令自称亦私淑，渔钓须当借一湾。
石泉飞下宝莲宫，似听钧天奏未终。千古风流谢康乐，可无屐齿此山中。
骑入州城出县城，不须人送不须迎。连峰峻岭崎岖极，政自胸中掌样平。
狼烟篝火为边尘，烽候那宜悦妇人。厚德未闻闻厚色，不亡家国幸亡身。
东风将信入含章，玉骨冰肌第一香。何事姮娥三五夜，傍花犹似斗宫妆。
宫中眼底火星飞，雷电掀翻白雪垂。身里漏声闻滴滴，三尸精血可充饥。
杰作铺张天地心，大音寥阔国之琛。清风明月停云处，不信人间有古今。
一点娇飞傍镜台，曾随笑靥贴宫腮。如今莫说颜如玉，何限风烟马上来。
曾向林间对酒卮，不嫌俗物亦伸眉。江湖若许同归去，能为先生理钓丝。
津桥残月晓沈沈，风露凄清禁署深。城柳宫槐谩摇落，悲愁不到贵人心。
草长陈宫日已非，春魂化燕欲何归。分明记得秦淮上，一路梅花照翠微。
天香原自擅花王，何用雕阑百宝妆。怪杀清平新乐府，浪传倾国倚沈香。
从来崖贬断还期，闻徙警雷众共疑。却讶有虞刑政错，四凶何事不量移。
战国谁能识道真，故将性善觉生民。七篇切切言仁义，功利场中有此人。
清朝无事谏书疏，窃禄经年卧直庐。惆怅平生不如梦，春来三度到溪居。
国初南院首皇州，官妓居连十四楼。手帕结成多姊妹，春盘笑为赏灯留。
白云岩下古株枫，洞洞从根透顶空。认得自家真面目，逢春叶绿到秋红。
谁教魃女舞金戈，白雪黄云奈尔何。医国医民须大手，却教容易度黄河。
帝忆庐山万玉妃，狂风浩荡唤春归。繁华过眼一朝尽，惟有珍禽无数飞。
天使乘骢此暂休，今朝我亦到南州。柏台孤枕银灯夜，还似当年阻雨留。
二王万古擅书名，闻说临池学始成。瘗鹤字犹看不见，黄庭小楷付来生。
烁石流金记曝根，古壶疏插煮泉温。翠扶柔玉春无力，独与华风伴月痕。
胭脂井里殉君王，花作陈宫二女香。谁道小姑人不识，美人张孔两鸳鸯。
山北山南听老农，裤襦歌已满城中。邦人愿得三年住，翻恐朝廷识弱翁。
南国春时不似秋，春风肠断燕飞楼。凭君莫问空中字，一带联翩写去愁。
颁赐三宫端午节，金丝缠扇绣红纱。谢恩都作男儿跪，拜起深深鹖尾斜。
花萼遥连务本楼，五王文采尽风流。不知凝碧池头宴，落尽宫槐一树秋。
短剑随鎗暮合围，寒风吹血著人飞。朝来边土看归骑，一片红冰冷铁衣。
万重千叠红霞嶂，夜烛朝香白石龛。常寄溪窗凭危槛，看经影落古龙潭。
心正能教笔不攲，古来书法独公知。颜筋柳骨留萧寺，总是甘棠去后思。
倾国从来少并芳，人间那得两巫阳。丹青不解传真态，恐是菱花对晚妆。
丛生闲得把檀栾，岂待修治结束看。笑倒街头夸卖者，陶家真意已摧残。
垂杨落日弄疏阴，满地风尘恋国心。回首神州天咫尺，五云凝望隔青岑。
南京解元唐伯虎，小涂大抹俱高古。壁松水阁坐何人，若论游鱼应著我。
散朝回跸更趋蹡，步辇传呼复道长。转出殿来还到阁，却随仗马下东廊。
英灵祠下晋朝贤，终伴精芒合水边。看取黄龙沙斗起，满城歌吹入丰年。
万古幽人在涧阿，百年孤愤竟如何。无人说与天随子，春草输赢校几多。
大都心足身还足，祇恐身闲心未闲。但得心闲随处乐，不须朝市雨云山。
一水盈盈会转稀，敢从天汉问支机。弹冠吾欲趋朝省，闻道君王已曝衣。
拄杖寻幽古寺中，云容淡淡雨濛濛。归来一笑春多事，野杏山桃各自红。
古井千年尚著名，只缘慈孝不胜情。碧烟自好浓霜白，何必溪流擅独清。
肩舆直上白云梯，古刹林深路欲迷。绝顶一声长啸罢，海天空阔万山低。
蜀锦机中瑞鹘盘，宫袍岁岁给千官。朱门次第皆轻暖，御所空悲易水寒。
只道春风闭掖廷，朝来绾结髻鬟新。蛾眉不是专君宠，试触君衣鹦鹉嗔。
蕊宫裁诏与宵分，虽在青云忆白云。待报君恩了归去，山翁何急草移文。
封事悠悠即挂冠，苍烟古木锁空坛。当时不识蓬莱客，祇作南昌一尉看。
神州沈陆宫莺在，不忍频将旧事题。似与幽人说情绪，尽情啼了又重啼。
青江一线日边开，万古东流去不回。闻道海波穿地底，可能还向碛西来。
玉辇三朝奉至尊，并开朱邸傍金门。绿车日日朝慈寿，亲见含饴庆弄孙。
作此横舟古柳间，八风不动只如山。夜来雨涨牂牁没，却道舟移过别湾。
白苹风里步清秋，来作灵岩古洞游。笑倚飞云访仙迹，夕阳无语伴人愁。
相国门前鞍马稀，古槐斜带夕阳微。蝉声满树秋风早，寂寞朱帘燕雀飞。
九译来宾尽入朝，欢传宴犒下云霄。大官颁给蒲萄酒，赞谒夷玉半赐貂。
回首山光古寺基，拂天寒木耿斜晖。孤撑渐与钟声远，但见风幡竹外飞。
溪南云隔数青峰，别馆秋光也自浓。细雨不嫌沙路湿，明朝池上看芙蓉。
偶然同渡不同舟，风到扬帆共逆流。莫谓狂澜无砥柱，嵩行千古镇中州。
明月高悬万古愁，东湖碧水一天秋。倦游老子归来后，夜夜清光照白头。
无数尘埃一病身，不蒙湔拂几经旬。政须皂荚相料理，可笑梁州阴子春。
东山朝日澹冥濛，一片云生万叠中。宿雨未苏焦卷尽，又烦箕井唤雷公。
夜合风前散晓香，露华凉沁薄罗裳。自怜颜色非倾国，不敢将身擅未央。
陇西流水向西流，自古相传到此愁。添却征人无限泪，怪来呜咽已千秋。
兵火寥寥百室存，空江自抱白家村。旧时杨器无人识，草没三郎古庙门。
云间疏焰冷光凝，千古空门不尽灯。一宿林中惊乍见，却留残语付山僧。
青衫垂故鬓丝新，解带能眠丞相茵。纵有悬河君莫尽，古来三语定何人。
空名不系身轻重，此道当如命废兴。彷佛古人前日事，解衣扪虱对青灯。
此垆当日饮神仙，醉倒和衣壁上眠。酒醒兴阑人不见，但留佳话古今传。
李白诗中闻未识，谢庄赋里见长思。今朝得尔心虽喜，致谢惭无吐凤诗。
琴张瓯茗伴炉薰，三弄梅花月下庭。香影孤高音调古，空阶谁许鹤来听。
江妃虚却蕊珠宫，银汉仙人谪此中。偶趁月明波上戏，一身冰雪舞春风。
长闻为政古诸侯，使佩刀人尽佩牛。谁谓今来正耕垦，却销农器作戈矛。
长嗟墨翟少风流，急管繁弦似寇雠。若解闻韶知肉味，朝歌欲到肯回头。
春开冬开岩下花，朝虚暮虚溪里家。白帽渔郎衫色瘦，青裙樵女髻鬟丫。
家住红蕖曲水滨，天晴宫柳暗长春。溪边物色宜图画，须就桃源问主人。
万金家信隔秋冬，欲往谁能化鸟工。迁客何为未幽死，直缘君有古人风。
阿阁三阶敌井干，宫墙十仞逼云端。故留残雪侵春事，欲伴孤篁老岁寒。
銮舆不碾香尘灭，更残三十六宫月。手持纨扇独含情，秋风吹落横波血。
苑外杨花待暮潮，隔溪桃叶限红桥。夕阳凝望春如水，丁字帘前是六朝。
计偕当日此攀跻，曾有狂词岭上题。治策山河成漫语，千峰秋色夕阳西。
雨迟麦粒尤坚好，日丽蚕丝转细长。入夏民间初解愠，宫中时举万年觞。
摇曳春风绿万丝，笙簧朝暮语莺儿。谁知孝子伤心处，不见停杯侧耳时。
七子高风足讨论，先朝并及紫阳门。但看虹井云塘色，吾道东南一派存。
汉庭辞却大夫官，七里滩头一钓竿。千古富春岩畔月，清光常映客星寒。
冠佩朝天逐伴归，玉箫声里露沾衣。曲终十二楼头月，万里青云一鹤飞。
古壁伤情忆旧题，连天芳草望空迷。沉吟此意向谁说，合尽碧云日又西。
江流东去日滔滔，谁把功名等一毫。若使今人同古调，不应江上只三高。
齐女门北古塘斜，岸苇无穷杂蓼花。此地往来应惯熟，借书常到邺侯家。
豨莶鼎内还丹意，枳壳墟边待酒心。明朝许约西游步，一寸豨莶地万寻。
百战沙场老此身，长楸宫草几回春。只今弃掷寒郊路，犹自悲鸣恋主人。
老石山苔手自治，爱闲诗最与山宜。园官莫惜频来往，破费春风又几时。
白浪如山拍岸鸣，钱唐六月看潮生。朝来无限扁舟渡，莫谓风波不可行。
五云螭陛旧仙翁，来往琉璃一色宫。未到行人已能说，使君清与霅溪同。
蜀国海棠春最妍，万枝红锦忆曾观。乡人折赠情尤重，肯与群花一等看。
东风昨夜入帘帷，便觉深宫漏影迟。一曲凉州花尽放，不须先作报春诗。
南国风烟暗客尘，凤凰山上百花春。烦君话我相思苦，十载西湖欠一人。
收拾从来古锦囊，今知老将敌难当。囊中尚有毛锥子，花底樽前作战场。
汉宫别去冒胡沙，泪湿花颜鬓脚斜。抱得琵琶归绝漠，相传此曲出中华。
閒来信脚到乾封，千古清名一梦中。却忆桐江客星阁，可怜田垄对秋风。
移床坐到晚凉时，手弄清泉似小儿。古观无人苍柏暗，偶看宿鸟暮争枝。
玄宫不著幻尘愁，荏苒韶光户外流。传得长生龙虎诀，凤笙吹老白频秋。
千年古道万年堤，老牯循循不解迷。牧子不知何处在，乱山荒草鹧鸪啼。
金陵龙虎帝王基，石作城垣江作池。此是先皇开国地，留都万载莫轻窥。
家家节物竞今朝，风俗未分南北遥。莫向除薪觅如愿，且凭爆竹走山魈。
儿时两颔已生髭，一饱皇皇亟失时。索性断它烟火气，餐英汲润当朝炊。
秋风想已治归装，吾亦扁舟具碧湘。世味祇应谙历遍，何如兄弟对方床。
昔年送我古祠中，儿向西行我向东。此日音容如万里，各将一念叩苍穹。
莫辞同宿掩书帏，乱后萧条故旧稀。预恐明朝风雨歇，满江春水送君归。
人说瘴乡投窜地，我游七载幸无虞。此心不负朝廷托，应有神明护贱躯。
读书台下立多时，极目遥天去鸟迟。古寺久无丹柰树，一床残梦老僧知。
明朝来岁总过去，密意深情几度春。此是吾徒尘垢事，敢将上下位星辰。
春池日暖少风波，花里牵船水上歌。遥索剑南新样锦，东宫先钓得鱼多。
九天宫殿郁岧峣，碧瓦参差逼绛霄。藜藿野心虽万里，不无忠恋向清朝。
旧传汉殿三眠柳，烧烛仍闻照海棠。草木困春人可奈，政烦茗碗为禁当。
少游醉卧古藤下，谁与愁眉唱一杯。解作江南断肠句，只今唯有贺方回。
山东征客几时归，榆荚成钱草似衣。政自羁愁无着处，马头忽见雉双飞。
竺国乡程算不回，病中衣锡遍浮埃。如今汉地诸经本，自过流沙远背来。
山悲秦凿迷徙浦，柳怨隋奢失故宫。六代兴亡明舍火，五州松竹渡瓯风。
雨雨云云不偶然，朝朝暮暮谢君怜。干行别泪堪成血，愁杀看花又杜鹃。
沉酣蠹简不知春，庭设雀罗谁扣门。拄颊看山无限意，阴晴变态异朝昏。
用舍行藏皆有命，山林朝市岂关心。故乡归去谢尘累，吟坐武公淇澳林。
花钱费尽画双蛾，望断金舆不见过。𫜁听调莺宫树上，一年春事已无多。
忽惊春色二分空，满地榆钱逐晓风。黄四娘家谁敢道，古来唯有杜陵翁。
朝来照眼百琼瑰，为有诗筒打雪来。不止梁园许分简，诗坛高筑比云台。
已抄口数报隅官，岁后朝𫗦定不难。且愿眼前彊健在，趁坊讨海过冬寒。
雨坏宫墙蔓草多，自披荒棘认铜驼。旧家游女知亡国，不唱春风缓缓歌。
何人支枕古邯郸，孤卧僧房四面山。故遣白云遮谷口，不教幽梦落人间。
出塞书生瘦马骑，野云片片故相随。冻生耳鼻雪堪理，冷入肝肠酒强支。
激湍流水绕房栊，古木长含万里风。问字曾称老宾客，浊醪今日忆杨雄。
乾坤独放几人闲，一曲高歌又此山。脚底秋云三十丈，不知朝去暮来还。
古邑天留众壑幽，小溪随步领真秋。源头水到相忘处，也恋天光不肯流。
朝书牛券拈枯笔，暮祭蚕神酌冻醪。闲放无忧穷有意，傍人错羡此翁高。
健儿三百陷胡尘，匹马孤腾勇过人。至死执刀唯骂贼，自言不作两朝臣。
阳子穷居在颜巷，有田一廛宅一区。师门立雪得心传，归来兀兀哦古书。
肯向朝贤叹积薪，从他籍底日沈沦。若教容易居薪上，已作君厨爨下尘。
清晓自倾花上露，冷侵宫殿玉蟾蜍。擘开五色销金纸，碧锁窗前学草书。
田郎才貌出咸京，潘子文华向洛城。愿以深心留善政，当令强项谢高名。
一生家政一身任，此日名传耀古今。曾是为名方忍死，丝纶终是主思深。
江西道院赋金华，近日当涂共两家。更著崆峒三道院，只销卧治醉莺花。
千里梁陈一眺分，古愁今恨枉相闻。早须跋马收清思，莫看沈西日暮云。
西蜀风烟天一方，蚕丛古庙枕斜阳。茫然开国人天主，彷佛鸿荒盘古王。
虞泉冬恨由来短，杨叶春期分外长。惆怅浮生不知处，明朝依旧出沧浪。
夏口云边有远期，杖藤行李只军持。六朝文物今无几，为看头陀寺里碑。
不假东风次第吹，笔匀春色一枝枝。由来画看胜栽看，免见朝开暮落时。
菌阁芝楼杳霭中，霞开深见玉皇宫。紫阳天上神仙客，称在人间立世功。
玉殿签声玉漏催，彩花金胜巧先裁。宿云容与朝晖丽，共喜春随曙色来。
窄衣偏称小腰身，近岁妆梳百样新。旧日宫娃多窃笑，想应曾占惜年春。
万古风涛浸石岩，老苔垂足细䰐𩭹。传闻海底珠无数，何事从来散不簪。
人家隔断水西东，行尽溪桥有路通。岩树今朝全绿遍，夜来曾起落花风。
万古乾坤此道存，前无端绪后无垠。手操北斗调元气，散作桑麻雨露恩。
花果从来盛洛都，黄甘结实古来无。分金未足均闾里，就赏应须倒百壶。
古人用众水如持，不为常安不虑危。违谏伏波终自困，捍羌充国本无奇。
四郊飞雪暗云端，唯此宫中落旋乾。绿树碧檐相掩映，无人知道外边寒。
休遣玲珑唱我诗，我诗多是别君词。明朝又向江头别，月落潮平是去时。
昼日如炊夜欲霜，杪秋南国景非常。十年饮遍漓江水，又折幽香旧路傍。
妙句何来一小亭，古弦清庙自泠泠。老生欲和无天趣，只有西山数点青。
宣华无树著啼莺，惟有摩诃春水生。故老能言当日事，直将宫锦裹宫城。
高山影里希音远，流水声中古调长。可惜世无钟子期，焦桐空带爨烟香。
姑射冰肌绰约如，木兰朝附引凉初。不须殿柱擎金掌，自胜宫妃咽玉鱼。
祸水流来汉火亡，白头宫女恨昭阳。至今人见飞来燕，犹为君王暗断肠。
此君何处不相宜，况有能言老令威。谁识长身古君子，犹将缁布缘深衣。
汤汤锦水古今哀，卖酒炉前变却灰。卓女琴心原未妒，祇缘司马不怜才。
早朝人待九门开，跃马传呼恣往回。班列旧称人尽晓，惊闻符宝外郎来。
古来难觅是知心，旷世襟期感慨深。造次陈馀方解印，从容杨震却怀金。
晋国燔山求介子，荆人角黍祀灵均。圣君念旧仍从谏，千古忠贤气亦伸。
沉香宴罢索人扶，重向银屏睹雪肤。一笑不偿千古恨，玉环当日倚阑图。
不入时妆辈行羞，一生槁淡乏风流。任君约遍宫黄额，莫管村姑守白头。
龙阁老翁流落久，如今辛苦去朝天。向来岭海经行地，分付蛮溪著钓船。
侍寝昭阳下直回，红蕉花底独徘徊。凤箫偷得梨园谱，闲向深宫奏落梅。
霞作绡衣雾作裙，恍疑神女降氤氲。明朝试向阳台望，只是寻常一段云。
田父占云控血诚，治中得句写江清。若为古堰千龟裂，得似词源万斛倾。
朝回困懒坐胡床，无事可消春昼长。寻诗不得欲合眼，啼鴂一声花雨香。
百色无厌不可支，甘心卖国问为谁。豺狼尚畏忠臣在，相戒勿令丞相知。
轻蒲猎猎野风秋，吹上蟾宫白玉楼。想见东山红粉里，超然惟有此风流。
官桥垂柳袅阑干，古薛遗墟驻马看。食客三千容易散，至今惟说一冯驩。
细数峰峦到石门，缓移屐齿步云根。一樽浊酒林间坐，古木苍萝日月昏。
佳实祗应酬国士，绿香翻为野猿探。不缘便捷先偷眼，自是山翁午梦酣。
黄绢古碑千载事，汀花岸草旧江村。波心夜夜见明月，疑是曹娥堕水魂。
指点神鸦送客樯，江山回首郁苍苍。吴朝千载兴亡地，极目长淮恨更长。
碧玉蔀中藏蜀锦，东吴宫里锁西施。神功造化有先后，倚槛王孙休怨迟。
古今父子蔡西山，君在西山父子间。千古路头休认错，海涯风月看君还。
銮舆昨夜宿郊坛，月淡风低彩内寒。密写销金红榜字，宫中日日报平安。
幸有平生古战场，不妨高卧到羲皇。一朝冀北空凡马，须信骅骝道路长。
中国衣冠礼乐先，国亡那得更求全。凄凉青盖端诚殿，何似幽兰一炬烟。
黄巾夜逐马鞍东，华屋朝随一创空。但使有桥容博望，不将无宅笑张融。
宫中命缕千丝合，阶下祥蓂五荚芳。汉殿桃枝先作印，楚人兰叶续为汤。
万古南山耸翠屏，岧峣上拂斗牛星。不随北华西崧见，要对南楼岁岁青。
叠石支床拥败毡，抱关击柝日随缘。松灯自抱芒鞋了，要办明朝买菜钱。
槟榔口里吐参苓，折槛无门九虎深。家在道乡亭畔住，定应千古有知音。
毡厦鸿儒彯侍缨，百年丰芑燕承平。上方亲述先朝志，黄伞清晨下迩英。
当年公主嫁毡裘，自撷芳兰制此油。燕代古来多绝艳，涂妆今有汉风流。
古木轮囷老岁寒，好花无力便凋残。秋风只在盆池上，但见江湖万里看。
野韵寥寥起太清，漙天容易对谁鸣。馀寻万古无痕月，听奏冰弦一再行。
软玉衣裳翡翠环，暖笙初学凤锦蛮。广寒宫阙西风紧，一夜天香满世间。
醮罢琳宫日更长，坐看幡影午悠扬。幽人唤起青童睡，苔径扫花筠帚香。
神仙灵异古今传，穷理修真本自然。遗址宛存疑谷口，苍崖乔木耸青天。
平都天下古名山，自信山中岁月闲。午梦任随鸠唤觉，早朝又听鹿催班。
尸素何曾有寸劳，虚名空使万民谣。圣朝法度山难转，不似仙神在鲁桥。
懒窥户外问晴阴，静向窗前阅古今。江国事稀聊袖手，钧天梦断久灰心。
群花眼底剧离披，绿叶朝来密作帷。惆怅一春同调远，楚骚长自怨江蓠。
忽逢旗鼓去翩翩，道上行人喜欲颠。为说吾州新得雨，使君惠政实关天。
貌古如松卧壑秋，虬髯鹤发炯双眸。衰颜未用烦公相，自许书生老不侯。
芙蓉池上擅风流，今代宗藩古帝州。借问西园飞盖夜，何人托乘月中游。
梅放寒花岁已深，为君特赋雪窗吟。信知此道无今古，展卷详论孔孟心。
承平日久不知兵，南北征师浪结营。独有鸳鸯明节制，堂堂中国振先声。
秋空立马大江堤，天畔云山望欲迷。何事愁心学潮水，朝朝暮暮秣陵西。
早同侍宦向长洲，今拥旌麾访旧游。自古风流诗酒地，韦苏州后蒋苏州。
一雨通宵剪菜畦，波棱生甲晚菘齐。朝来赤脚语言好，醒酒杯羹有宿齑。
一年两檄过浯溪，□上𢈪亭□□□。笑□兴亡千古□，□□崖石与天齐。
甲第朱门久不开，春风潜入发江梅。今朝丞相双车辙，碾破林间水畔苔。
石甃遗踪傍古台，一泓寒影鉴光开。何人照面金钗落，曾见越溪红粉来。
费尽千金写玉容，冀承恩幸宠深宫。妾心未改君心改，不及夭桃媚晓风。
行行溪路采芳荃，古木千章落照边。云里辘轳声不断，几家齐汲九龙泉。
振鹭翔鸾集禁闱，一生只著一麻衣。湘宫水寺清秋夜，犹拥青编猎是非。
万丈飞虹出碧峰，涓涓一脉对龙宫。若教滴入苍龙口，变作甘霖济万农。
邓尉山前古佛宫，湖波万顷贮群峰。欲寻老子当年处，五杏参天宝殿东。
褰帷不惮暑天长，少试平生活国方。吏蠹民冤尽梳洗，要令枯旱变丰穰。
拟把孤忠报主知，主知未报已身疲。明朝定作长淮鬼，马革应烦为裹尸。
绕屋扶疏孟夏时，东园政好坐题诗。水穷尽处山烧秃，叹我不知春已归。
诗名旧仰方丰国，句法亲传吕紫微。闻道有儿能世业，师门更向晦庵归。
为构华居竭智钱，此身许住几多年。儿孙奉祝于斯否，从古雕梁不久延。
金吐钗头缕粟微，九苞五彩竞光辉。移根莫傍梧桐植，恐向朝阳结队飞。
横门雪满放朝回，油壁金鞍覆地来。谁是蹇驴乌帽客，解吟花逼艳阳天。
真功那复叹蒸沙，静笑饥肠日夜哗。老褐不须供茗粥，朝餐吾已办丹霞。
天脚遥遥起半虹，涛声倏吼锦囊东。天教铁飓吹郎转，愿得朝朝见破篷。
时节从来好雨知，今朝社日顿霏微。落花只得春风舞，湿却残香不得飞。
额黄销尽玉婵娟，翠袖凝愁倚暮烟。旧日汉宫三十六，更无秋露泣铜仙。
相国已随麟阁贵，家风第一右丞诗。笄年解笑鸣机妇，耻见苏秦富贵时。
夜郎西去古梁州，使者登车岂薄游。金马碧鸡劳祀事，汉庭千载见风流。
门掩藤萝岁月老，寂寞龙宫长青草。野人不解悲前朝，行歌互答松阴道。
帝王而下几兴亡，销尽繁华作战场。惟有东家诗礼在，子孙万古读书堂。
华表还将老鹤羁，先分一羽莫迟迟。何时把臂山阴道，赠我前朝竹一枝。
留公无计奈公何，外国中朝属望多。此日同为太行赋，几时重和庆云歌。
镜中几上共三人，为问先生孰是真。自古圣贤皆不死，楮生何足托吾身。
古关衰柳聚寒鸦，驻马城头日欲斜。犹去西楼二千里，行人到此莫思家。
万骑连云发蜀都，宿州一掷似摴蒲。幕僚摺得流星檄，牙帐朝酣睡未苏。
三过扬州十五年，中间日月似流泉。平山花竹隋宫柳，又落东风一梦边。
水国蒹葭夜有霜，月寒山色共苍苍。谁言千里自今夕，离梦杳如关塞长。
六宫试手学梅妆，曾见飞英点额傍。香粉嚼馀浓不散，唾花误染缕金裳。
大涤山头一振衣，仙人曾向此幽栖。至今翠箬丹砂隐，夜半浮光古洞飞。
连朝微雪暗消凝，始觉春风逐旋增。今早画檐偏有意，数条吹折晒残冰。
碧殿金风生绮纨，宫槐吹尽不留残。沉沉月到苔阴上，添却帘栊无数寒。
英雄见事若通神，圣哲为心小一身。燕赵休矜出佳丽，宫闱不拟选才人。
一奁春锦斗鲜明，较古菱花越样清。照影不应呼小玉，至今湖海客关情。
曾记当时醉此斋，此斋初辟菊初栽。今朝携酒重来赏，醉插黄花笑口开。
二十馀年别帝京，可能朝市污高情。秋光何处堪消日，漫绕东篱嗅落英。
咫尺山河不易知，无言莫谓即无思。人间只见枝头茧，不悟春蚕暗理丝。
朝晨出宿看虫形，须交提出斗盆听。撚聒叫声观喜怒，蛩喜如同虎啸声。
非非是是正人伦，月夜花朝几损神。薄俗不知惩劝旨，翻嫌罗隐一生嗔。
曾忆山城政在前，人传遗事总依然。重逢兰若栖迟处，只有窗前竹似贤。
散发披襟乐醉乡，从朝笑语到斜阳。坐来一片蝉声久，未信人间有此凉。
微官本欲救饥寒，欲逭啼号政尔难。不是贤侯任吾耻，未容陋巷乐瓢箪。
只合清江坐钓矶，等闲谁遣著朝衣。绿阴门巷青绳路，心逐南云一片飞。
梦笔生花到枕边，朝来晴稳荷苍天。春秋灾异书将遍，准拟今秋大有年。
东郊击鼓送春回，阙下趋朝玉漏催。岁岁黄柑传腊酒，千官先进万年杯。
古瓷大碗今无有，特地凶年洗出来。满著十分牛乳粥，客思吃尽鬼神猜。
云霄只尺别松关，禅室空留碧嶂间。纵使朝廷卿相贵，争如心与白云闲。
倦倚绳床月上迟，自将横竹向予吹。秋深杨柳不堪折，况复明朝欲别时。
停骖假馆雪初晴，学古堂中气象新。多谢故人无弃我，一炉软火煖如春。
画马当年李伯时，长怀鲁直子瞻诗。朝廷□道人才盛，元祐风流再见之。
寒窗政尔念萧瑟，况复故人疏近音。凭栏为子赋三友，便觉冰霜千古心。
一树含桃火烁空，而今春献隔离宫。只应壮士忧时泪，洒向枝头点点红。
鹿门隐士肯浪出，荷𦰏丈人行不逢。朝阳昼雨霁复暝，香山无路云重重。
八千里外寅前夜，六十年间雪后春。对酒莫辞今夕醉，明朝又是岁华新。
十载京华九日期，帝家园苑醉金卮。今朝郭外寻僧话，坐听寒泉绕竹篱。
海不扬波万国通，三吴闽浙各乘风。盛时不贵珍奇物，彝舶无多到粤中。
县曹文墨厌拘缠，野饭山行旧所便。祇道穷涂难措足，朝来风日为谁妍。
秋来芍药已无枝，老去湖蚕未有丝。古井澄澜乾欲尽，阿谁肠断比红儿。
林梢乍过黄梅雨，湖面闲来白昼风。六月游人不知暑，恍惊身在水晶宫。
出拥楼船千万人，入为台辅九霄身。如何更羡看灯夜，曾见宫花拂面春。
拂拭南窗小榻空，绿阴鏬里纸光红。昨朝狼籍今朝在，花自轻飞柳自浓。
裁成宝月翻宫扇，织就祥云制御衣。朝贺归来无点暑，坐看燕子引雏飞。
五国城头归梦迟，炎风闽海驻旌旗。闲将荔子劳宸翰，知是天机出孝思。
几日舟行罢作诗，直缘山水剩含辉。今朝眼界荒凉甚，却遣毫端为解围。
季唐兵柄由中尉，先汉铜山赐弄臣。不是银台批敕手，北司将谓国无人。
汉家经岁事和戎，彩缯曾无到后宫。怪底蠲租仍有诏，非关时令易为丰。
豫让酬恩岁已深，高名不朽到如今。年年桥上行人过，谁有当时国士心。
壁间时挂不弦琴，风度泠泠万古心。我欲一弹山水调，却嫌人拟太高深。
鸡骨频占欲满篝，可怜金石若为流。中朝定有蠲租诏，不解民间目下愁。
每愧诗无古风调，背山楼阁晒花裈。稍知海若吞河伯，敢眩蹄涔一勺浑。
两意而今惜别离，焚香发愿告神祇。一条彩索双双挂，愿学千年连理枝。
道山书困下阶立，曾见先朝十二闲。紫翠楼台秋雨后，清诗零落向人间。
已从春草长闲门，风雨连朝不出村。老妇煎茶烧上锉，故人送酒涤山樽。
狂风吹柳袅袅长，杏花落地如白霜。后来好花开细细，昨朝风恶更难当。
雁下菰蒲报夕寒，鹭将荇藻作朝餐。野塘只许野人到，不要金张许史看。
阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
妃子妖红湿领巾，马嵬遗恨几番春。如何淡素衣龙衮，一似秦宫入道人。
当年走马锦城西，曾为梅花醉似泥。二十里中香不断，青羊宫到浣花溪。
老去文园渴未消，甘泉春从属车遥。倦来一枕山窗梦，满耳黄蜂闹午朝。
人心天意转岐豳，夫子安能不杀身。一死祗将殷祀绝，空教千古吊三仁。
细腰宫尽旧城摧，神女归山更不来。唯有楚江斜日里，至今犹自绕阳台。
雨点飞来水面初，湿银盘里走真珠。龙宫可是忙收拾，万斛齐倾半霎无。
绀宇初成国已清，千灵慈护属仁明。山僧了得真空观，好续炉薰傲太平。
露滴疏松月在梧，三更飞梦到西湖。秋深渐觉南云远，泽国空嗟雁影孤。
静处偷看肘后书，幽栖古有此人无。绿蓑青箬非吾事，白浪狂风满太湖。
东山朝日翠屏开，北阙晴空彩仗来。喜遇天文七曜动，少微今夜近三台。
晴溪几曲度澄湾，朝涉龙岩晚雉山。林叟野僧休笑我，平生所得是官闲。
未识平时活国方，只将诗句阅风光。盘空笔力今谁敌，独扫千人不可当。
十年两度侍西轩，细语倾心夜不眠。浮世别离疲野马，几回怀古独云天。
岩花半识玄晖面，溪声细和谪仙诗。行云流水自今古，渔叟樵童了不知。
彩凤飞来以瑞呈，飘飘五色锦衣明。悬知不入鸱鸮伴，要向朝阳效一鸣。
过眼诸峰应接忙，新晴草树绕湖香。不知参政移家后，若个重来问海棠。
晔晔紫芝岩石隈，避秦有地似蓬莱。可怜白发坐不定，又被汉朝呼出来。
冻醪初漉嫩如春，轻蚁漂漂杂蕊尘。得伴方平同一醉，明朝应作蔡经身。
平沙衬水竹藏云，自古多招薄命人。我独远来追所好，是中鱼美绿醅醇。
雁翅桥横五湖北，翚飞亭屹大江心。鱼龙渊薮风月窟，若比广寒宫更深。
石子冈前高座寺，犊车曾向此徘徊。清谈未解倾人国，更引番僧度海来。
行行密密复疏疏，衔子沿阶粟粒如。几夜夏寒疑未雨，槐安国有五行书。
昨朝偶得碧琳腴，不敢濡唇畏暑涂。雨过凉生襟袂爽，不妨倾倒且踟蹰。
一池春水应江潮，中起沙鸥数尺高。谁谓风云远朝市，乱山深处亦波涛。
中流出没一舟虚，缓楫长谣彼自如。闻说古来江海上，达人多半寄樵渔。
秀国师公雄大夫，梓枝何用叹扶疏。刘歆父子无瓜葛，何怪昌言毁仲舒。
西子湖头春可怜，落花如雪晚风颠。不辞万点飘香去，乞与珠宫作水仙。
东宫花烛彩楼新，天上仙桥上锁春。偏出六宫歌舞奏，嫦娥初到月虚轮。
九重云外步虚声，十二时中太古情。为问当年赤松子，人生何处是功成。
不察予心重似鸡，更兼放处只缘私。才知用理维持际，不待追求便在兹。
襄阳才子得声多，四海皆传古镜歌。乐府正声三百首，梨园新入教青娥。
晓边花面雨濛松，莺避金丸翠竹丛。春半风光自招举，按歌姑洗旋移宫。
才人自古归厮养，亦有文姬毳幕中。吾子不须悲薄命，千秋芳誉孟光同。
不营家业笑痴愚，镇日看书足自娱。守得圣贤些个理，虽贫终是圣贤徒。
横斜文理秀斓斑，分饷闲官尚独悭。准拟遣人来检料，欲将拄颊望西山。
宴罢红云拥素馨，紫宫回梦酒初醒。香风皎月横陈处，不许诸嫔出后屏。
一家兄弟两诗仙，同在蛮邦岂偶然。今日开轩见遗像，当时美政亦相联。
清风细雨湿梅花，骤马先过碧玉家。正值楚王宫里至，门前初下七香车。
南山含壁尽阳冈，草木朝朝被宠光。梅事已居桃李上，尔于梅也更前行。
想见青宫拂素丝，清风雅操玉参差。一般翰墨归人世，还有章怀太子诗。
果然当国擅功名，著屐闲来上冶城。久欲乘风还海道，江山佳处尚关情。
身如泡沫亦如风，刀割香涂共一空。宴坐世间观此理，维摩虽病有神通。
新凉灯火又相亲，遍阅群书不厌勤。缓视微吟真乐处，那知宫漏夜将分。
今年古寺摘芙蓉，憔悴真成泽畔翁。聊把一枝闲照酒，明年何处对霜红。
三面宫城尽夹墙，苑中池水白茫茫。直从狮子门前入，旋见亭台绕岸傍。
一花一干秀春风，此论黄家太史公。若问灵均旧纫佩，零陵香出古湘中。
合欢萱草两含芳，一见令人乐兴长。唯是忧边与忧国，对花终日不能忘。
篮舆晚泊近岩隈，精舍门临古道开。僧子相逢便相识，十年三过秀峰来。
永巷斜廊闹戟闱，帕黄寂寞护龙墀。深宫不与闲人到，只许珍禽自在飞。
三月东风吹雨晴，龙湾江上看潮生。潮生潮落自朝暮，不尽乡人离别情。
谱上先题五老名，宫袍云锦旧为邻。华风似惜诗人老，一样裁成紫绮新。
芳年未识五云车，皓腕空留绛缕纱。燕子将雏莺语老，东风又是落宫花。
景龙学士赋新诗，剪彩宫花插鬓归。何似未央深驻辇，教吟春日得春衣。
乘兴南游不戒严，九重谁省谏书函。春风举国裁宫锦，半作障泥半作帆。
嬖孽朝兄主父囚，女戎衔猾史苏忧。便教官渡交绥去，二竖犹能乱冀州。
修水相望无百里，从来人物胜西昌。弘斋自是朝阳凤，伯仲行看接翼翔。
古来贤俊共悲辛，长是豪家拒要津。从此当歌唯痛饮，不须经世为闲人。
七言老意苍松蟠，百金古字青霞镌。儒林孟子先生是，墨者夷之后代传。
古人事业不关书，圣处工夫咏舞雩。窈窕崖居辱题品，南阳端有卧龙无。
徽金轸玉七弦存，流水音中政事分。直自武城曾听后，至今方始得重闻。
一念平常裂万差，觉斯民处贵无邪。古今错透长安路，狼藉春风一径花。
保姆天家自不贫，酬劳偏罄累朝珍。也知汉武非英主，回顾犹劳郭舍人。
丈室新屏用此君，碧琅玕插古槎根。白云一片当空下，护此寒堂宴坐人。
玉籍名延不世香，含情惟务振流芳。自缘始恋春料理，是索东君力主张。
晓出萍乡动越吟，清溪无底乱山深。颓垣破屋邮亭古，面壁聊观去住心。
太平堤畔柳条黄，讼简乌台日正长。骢马乘来朝下早，春云飞入绣衣香。
连理枝头并蒂红，中官采献未央宫。可怜春色非人世，天上风光似酒浓。
宫钟能亮野烟疏，却好连村带郭居。欲借武昌楼上月，一观老子兴何如。
皎洁圆明内外通，清光似照水晶宫。只缘一点玷相秽，不得终宵在掌中。
眼中鸾凤悉豺枭，一日翩翩忽满朝。死近天教为吕禄，罪深地不著良宵。
紫宸朝罢缀鸳鸾，丹凤楼前驻马看。惟有终南山色在，晴明依旧满长安。
朝元阁上山风起，夜听霓裳玉露寒。宫女月中更替立，黄金梯滑并行难。
除却钟山与石城，六朝遗迹问难真。里名只道新名好，不道新名误后人。
折桂蟾宫近十年，品流第一冠群仙。颂台藏室遨游遍，御史分司又占先。
香在溪头古晋林，潇潇风雨惯曾禁。休寻白玉堂前梦，自有此君知此心。
朝回宝勒照金狨，彩服熙熙笑语中。隔坐屏风未为贵，衮衣真是黑头公。
玉宇无云夜气佳，堂前静坐兴偏赊。好风时送天香至，丹桂朝来已放花。
雨馀云气渺三江，松月徘徊拂夜窗。坐对县河泻千古，故知难并陇头泷。
青山寂寂雨潇潇，一个长松翠欲飘。白发道人年八十，小楼闲坐说前朝。
古今冠佩立朝人，多作北山松下尘。我爱蟠桃种来久，开花结子不由春。
越罗新学染宫黄，不著红蓝一点妆。移取彩衣歌舞树，莫教晓梦怨馀香。
每岁沉檀来远裔，累朝珠玉实皇居。今辰内府初开处，充牣尤宜史笔书。
沙苑烟光近白楼，黄河清渭两交流。牛羊落日新丘垄，杨柳春风古渡头。
双飞金凤绿云翘，舞袖三千尽绛绡。一自銮舆西幸后，白头如梦说前朝。
柿叶成阴绿满村，桐花覆地草连云。百年旧事无人记，犹指前朝御史坟。
尧舜相传自执中，一瓢赢得迈高风。白牛桥下沧浪水，应洗人间万古聋。
大江推月上层霄，夜色分人此最饶。乡国未成千里梦，海门又捲五更潮。
一干一花山谷语，今兰不是古时兰。重阳菊畔千丝紫，隆准曾孙却解看。
明河查上有仙翁，犯月撞星到碧穹。金阙东边银榜处，大书天地长男宫。
天下军储尽海头，材官郡国遍防秋。若道成功无造伪，岂应屠贾坐封侯。
几树蝉声慰寂寥，无人风叶自萧萧。日长观化无馀事，周蝶何知又一朝。
夜雨昼晴花世界，晚风朝露柳精神。花花柳柳春何限，安乐窝中第一人。
我来不及与君游，宫锦曾闻醉石头。岂但羊昙门下客，至今何限哭西州。
海薄峰回龙虎扶，古涂山国是中都。此间父老今何似，定忆高皇旧赐酺。
前冈后陇尽纡馀，岚影烟光半有无。山脚断边开古刹，五台分布似连珠。
六宫欢笑破春颜，正是君王赐阿环。惆怅龙文千载后，却随秋卉落人间。
石榴花下立清阴，人世劳劳慨古今。三尺龙唇千古调，岂期衰朽遇知音。
仁寿宫中称万寿，仰瞻天表祝华封。旨传赐吃长生面，捧出蟠花御碗龙。
诗酒能消一半春，紫微才调复知兵。黄河九曲今归汉，独上高楼故国情。
薝卜花时风雨急，苾刍丛里脊令寒。丹沙自古有方术，白日今谁生羽翰。
马面夜叉才稽首，牛头狱卒便擎拳。洞宾唱个陶甄理，脱壳乌龟飞上天。
叔服如今又姓曾，金椎玉枕辨尤能。多君摘理无言处，嘿领丹梯最上层。
东风恰与岁朝回，彻夜江城爆竹催。莫笑当歌却归去，青春非为老人来。
黄金坐拥佛衣红，风动荷花香动风。鼻观浮香谁领会，嫦娥夜泊水晶宫。
夔有百花无此香，两年官舍负秋光。使君元是蟾宫客，赠我数枝金粟黄。
明堂最上接天池，封禅灵墟迹尚遗。汉碣半留千古字，秦松高偃万年枝。
我有古坛真白牛，父子藏来经几秋。出门直透孤峰顶，回来暂跨虎溪头。
古寺疏钟隔断烟，馆娃宫殿草芊芊。多情却有松萝月，只与当时一样圆。
劳生可笑类原蚕，世路羊肠更熟谙。自古诗人例如此，咸阳客舍老青衫。
治乱兴衰甚可嗟，徒怜水调诉荣华。开元盛事今何在，尚有霓裳寄此花。
壮士登埤呼昊苍，阵云深黑飞沙黄。危城血战留奇烈，万古睢阳可并香。
物物包含太极微，存诚致敬便知机。无声无臭无踪迹，体物昭然理莫违。
钱清地古思刘宠，泉白堂虚忆范公。印绶纷纷会稽守，谁能无愧一贤风。
东西廊转面朝天，绯绿斓斑紫绶褰。万岁声中陪率舞，野麋终羡草芊绵。
七里滩头古木阴，眼空寰海老垂纶。无端钓得刘文叔，却把羊裘污俗尘。
雪晴云散北风寒，楚水吴山道路难。今日送君须尽醉，明朝相忆路漫漫。
寂寥柘馆绕宫墙，辇路经春草色芳。见说良家进倾国，仍闻方士访华阳。
卓哉青壁插晴空，古貌棱棱列士风。人物山川相与重，是间知有植鳍翁。
白鹭飞边尽古今，萧条鬼冢与神林。故时门巷犹能忆，十载重来白一簪。
高峰崛起翠微屏，何事呼为大隐名。自是市朝人不到，非关洞户锁峥嵘。
肉味鱼腥吃不妨，随宜茶饭守家常。朝昏但莫为诸恶，底用金垆𦶟乳香。
钩弋宫中降诞时，却将尧母命门楣。天颜有喜恩偏重，更把金钱赐洗儿。
姑射仙人朝玉皇，玉皇敕赐九霞觞。冰姿𣨼酒吹难醒，犹自风前倚绛妆。
互萝深处一缄驰，惠我崔公剑阁词。读罢倚楼长注目，绿阴青子映朝晞。
寒步江村折得梅，孤香不肯待春催。满枝尽是愁人泪，莫𣨼朝来露湿来。
翠佩瑶环昨夜风，渚云飞尽楚王宫。青娥舞罢婆娑曲，人在空山月影中。
朝出看花车暮回，辕西东望复徘徊。黄昏蜂蝶休虚闹，明日深枝花更开。
事到难时意转佳，声名早已动皇华。拨烦自古书生短，只合横经住绛纱。
河北将军尽入朝，九重春色醉仙桃。沿边千里浑无事，云捲长天圣日高。
水流花谢白云飞，沧海桑田几是非。莫问兰亭旧踪迹，当时文采古来稀。
南宫米颠不复作，此去倪颠能几何。我亦有时弄颠笔，不知颠处较谁多。
苍龙阙动朝元日，玉笋班齐舞蹈时。枕上忽闻新鼓角，眼中如闪旧旌旗。
两岸山花似雪开，开时莫放艳阳回。明朝携酒犹堪赏，雨涨春流隔往来。
政拙时时费祷求，心忧赤子饿填沟。一声霹雳中宵雨，洗出江湖万里秋。
太液沉云冷寖菰，宫帘卷月挂珊瑚。插天楼殿凉如洗，好是承平七夕图。
水面平铺映碧空，夜深明月照龙宫。猿啼未响潭先响，一树花开两树红。
商君要术惟彊国，孟子深心肯信书。大抵空言是糟粕，斲轮甘苦定何如。
柳祠韩庙双碑在，孔思周情万古新。不信二公俱绝笔，别无诗可送迎神。
绛色罗裳绿色襦，沈香亭北理腰肢。含风笑日娇无力，恰似杨妃睡起时。
凋落粉素墨淋漓，银钩挂壁网游丝。池水难寻濡笔处，循墙今读古人诗。
章台传下楚宫妆，五色罗裙匝地长。自是南隅秦氏女，不将游冶作东方。
供奉三朝四十年，圣时流落发衰残。贪将乐府歌明代，不把清吟换好官。
尊前景气朝朝别，醉里歌呼处处新。一度拈来一回好，主人须信异于人。
野店南来古佛堂，旧游回首几星霜。不知别后参何法，枯木寒岩带夕阳。
金莲双烛渐烧残，青琐珑璁月影寒。五色丝纶朝入奏，天街花露已阑干。
日出扶桑一丈高，人间万事细如毛。野夫怒见不平处，磨损胸中万古刀。
兼程日日促归鞍，期及春灯故国欢。不道章江今夜月，西堂犹隔岭梅看。
绕砌流泉响佩环，翘鸱宫殿隐仙山。老难遍踏山中胜，且看轻云薄雾间。
将老慕亲谁复似，世承恩诏更何云。新诗古寺流传在，好作乡闾劝孝文。
万水朝东弱水西，先生归去老峨眉。人闲那得楼千尺，望得峨眉山见时。
春闺晓起泪痕多，倦理青丝发一窝。十八云鬟梳掠过，更将鸳镜照秋波。
麑班剥落错古锦，麚角轮囷生肉芝。呦呦谁见呼群态，忆在秋山扈从时。
朝廷鹓鹭日振振，不道天涯亦有人。弟劝兄酬无可恨，欢然别是一家春。
独活他乡已九秋，刚肠续断更淹留。宁知老母相思子，没药医治白尽头。
天孙锦段冰蚕茧，太古盘铭苍颉文。三百年来消息绝，无人为酬杜陵坟。
一簇笙歌隔渚繁，彩云飞尽日黄昏。欲知游女低徊地，朝踏苍苔见履痕。
千古文章水一杯，功名谁是百无灾。悬知不改钩如曲，与子云山归去来。
寄迹圭峰秋正中，飘飘衣带欲乘风。千章古木当人翳，禅室依然概是空。
玉女攒空拥雾鬟，铁心千古照溪湾。愿分一滴清溪水，去洗人间脂粉颜。
莫向山头觅古人，青山之外已为尘。弹圆朱橘怀中物，云气有无何足询。
可怜日蹙国百里，昨日又破陂头村。哑子食荼徒自苦，少陵欲哭又还吞。
彩笔聊拈赋短章，朝来微雨洗年光。山花一树草堂静，啼鸟数声春意长。
草草辞家忧后事，迟迟去国问前途。望秦岭上回头立，无限秋风吹白须。
渔市秋风海子烟，羹鱼饭稻得归年。何人不羡鸿冥客，蚤向沧波理钓船。
万木凋残众岭寒，诛茅栖息易为安。朝来犹有寻幽者，不畏崎岖磴百盘。
九天宫阙春风满，陆地楼台夜月寒。铁笛一声吹雁落，片云不到玉阑干。
堂堂国体振纲常，礼乐昭明冠百王。圣子神孙千万世，继承鸿业与天长。
一江春水只流东，六代繁华似梦中。多谢垂杨与垂柳，依依犹向景阳宫。
学道何关紫与青，发身聊假佛名经。归来解尽程书缚，千古文章似建瓴。
松声淅淅水声清，一曲秦筝万古情。自是东山无宦况，非干红粉误苍生。
铁锁严城夜不扃，桂宫人亦启云屏。仙声不独霓裳曲，环佩珊珊自可听。
渡口斜风吹古柳，城门落日映新花。书来正过清和节，惆怅青骢未到家。
会猎书来举国惊，祗应周鲁不教迎。曹公一战奔波后，赤壁功传万古名。
憔悴容华自监宫，不将纨扇怨秋风。自怜皎洁招时妒，犹奉君恩箧笥中。
霞冠鹤氅一道士，梦半留丹三四粒。云是月华宫里人，掌心微带银波湿。
物理元随世事新，静观知是泮宫人。穿花野荠虽微草，也占年年一分春。
蕊珠宫里小仙娃，暂别椒房抑翠华。底事尘缘犹未断，谪来人世作名花。
千秋知己是湘累，一读离骚泪便垂。禅寂未销亡国恨，愁心尝被朔风吹。
天宝承平事久无，弄丸驴背恣驰驱。不期一笑宫中戏，传作人闲小决图。
珠宫锡宴庆迎祥，丽日初随彩线长。太史院官新进历，榻前一一赐诸王。
两两青衿及我门，今朝各领一毡寒。临行分付虞廷意，敷教还应在敬宽。
真人梦出大槐宫，万里苍梧一洗空。终日忧兄行不得，鹧鸪应是鼻亭公。
憔悴容华怯对春，寂寥宫殿锁闲门。此身却羡宫中树，不失芳时雨露恩。
前宵杀透几重围，勇矣将军壮国威。此日定应擒拓跋，莫教胡虏只轮归。
夜郎自古流迁客，圣世初投第一人。不是施州肯回首，五溪三峡更谁亲。
儿女情怀易得怜，悲伤容或涕涟涟。独疑迁客方沦落，犹著朝衣夜入船。
西湖浪宕我能知，却赋龙岩老古锥。便做诗家元不恶，华亭举棹是因谁。
东郊何必舞云翘，太史休劳望斗杓。欲识皇都春色动，两宫和气舜承尧。
桃花浪打散花楼，南浦西山送客愁。为理伊州十二叠，缓歌声里看洪州。
玉骨冰肌瘗雪宫，寿阳残梦捲春空。不知吹入高楼笛，却挽长条问晓风。
夜来归梦绕乡关，沧海何曾碍往还。有问大唐天子国，为言睹史在人间。
神农本草未曾知，绝代容华过岭迟。一自汉宫抉荔筑，尽惊南海有琼枝。
欲别依依万里情，连宵弦管泛春声。明朝驿路烟霞里，夕照相思五凤城。
插秧未了早愁乾，民不知由作屡叹。天欲明吾使君政，故令一雨示艰难。
今岁初辛日正三，明朝春气渐东南。还家强作银幡会，雪底蒿芹欲满篮。
严于治齿要如军，治眼当如爱护民。此术尽堪为世用，钓鱼船上岂无人。
竹溪深处猿同宿，松阁秋来客共登。封径古苔侵石鹿，城中谁解访山僧。
帘外晴阴几遍探，侍儿犹恐意难堪。虽然残雪消还有，且喜今朝尚十三。
顽铁精金共一炉，虚空推出古浮图。六窗八户无门入，谁识分身是丈夫。
阴阴垂柳净朝晖，城郭山林果是非。步绕仙坛香露湿，紫玟瑰刺骨人衣。
三千宫女废昭台，飞燕雄心尚忌猜。乍报殿成名合德，悔教小妹入宫来。
杨柳枝疏见月痕，夜香烧了锁宫门。琵琶不有愁人听，谁识声中是怨言。
延陵乃有能诗鉴，子路犹为少读书。习气未忘番简册，白头稽古不应愚。
先生长出访丹砂，去入何宫道士家。不是山南即山北，款门先觅看黄花。
古寺烟云置碧岩，独僧随径入松杉。故乡忽动金陵客，便欲海门归挂帆。
春睡花枝醉梦回，安排银烛照妆台。苍茫不解东风意，政用此时吹雨来。
玛瑙阶边蛱蝶花，玉阑低转画廊斜。大家近日亲经史，不向宫门候小车。
秾华自古不得久，况是倚春春已空。更被夜来风雨恶，满阶狼籍没多红。
二帝三王隆至治，皋夔周召和应同。斯人何幸生斯世，一体君民瑞气中。
日南遥忆陇天长，丹喙能言五色裳。玉殿雕笼新诏入，西宫愁杀雪衣娘。
春风初散月朦胧，天上人间此夜同。十二玉楼春不锁，妒人何必尽深宫。
萧然陋巷日希颜，独把遗经静处摊。准拟朝来风日好，遍随晴色踏青山。
驴载新诗仆抱琴，白云幽径夕阳林。天风十里青松顶，满耳笙箫太古音。
古堰迢迢枕郭门，城南城北万家村。行人共指丰年兆，雪里青青见麦痕。
太白峰前古镜台，没尘埃却惹尘埃。担头飏下烂柴橛，快与当堂打破来。
春草深宫绕径愁，西风一夕满长秋。黄金莫问当垆客，昨夜临邛咏白头。
太守一时留惠爱，诗仙万古自清风。寻常藻绘初何记，终是人心记此翁。
筠阳花开三月时，城南城北好追随。妙真宫中来看画，龙王潭上去投诗。
手种堂前宫样梅，燕脂染色瓣重台。梅边好献慈亲酒，暖日花容映醉腮。
雨过河光雁影遥，银床冰簟自秋宵。长门杨柳摇残月，报道君王已视朝。
苍梧望尽楚江清，古帝啼时百草生。山竹不知人泪尽，断猿偏续第三声。
湖上青山古会稽，断云漠漠雨凄凄。篮舆晚过偏门市，满路春泥闻竹鸡。
国朝太守张君复，种得青松夹路长。夏日行人多驻马，全州万树比甘棠。
公事相妨一半春，今朝才得自由身。眼中领略能多少，细雨斜风便妒人。
夜捣守宫金凤蕊，十尖尽换红鸦觜。闲来一曲鼓瑶琴，数点桃花泛流水。
虚心劲节倚云端，白日清风散羽翰。几度趋朝闻凤管，月明犹想佩珊珊。
古今圣贤事头多，几句铭旌志不磨。若祖而翁微细善，连篇墓表太繁苛。
水国无鸡报五更，霜鹅笼里戛然鸣。一声惊破篙师梦，樯上疏星挂晓晴。
得官尘土古扬州，好客常稀俗客稠。掩簿叱胥无慁我，冒风踏雪作清游。
国子先生老宦游，十年学省一狐裘。饥雷有意鸣蝉腹，寒粟无端起玉楼。
压顶花枝红欲燎，导前旌节闹如诃。倚窗拄颊时时好，何止朝来爽气多。
海国名花说水仙，画中颜貌更婵娟。若非洒竹来湘浦，定是凌波出洛川。
与子周旋风雪中，留连送出白楼翁。我曹莫道别离苦，此是圣朝囹圄空。
欲种梅花无古根，手移兰茁上瓷盆。却忧偪仄伤兰性，自下清招为返魂。
宝渊金海是龙宫，水殿长吹夜夜风。何事老龙犹未起，不将霖雨代天工。
自古丛林建立迟，说人无数作人稀。阿师卷角三冬暖，恰趁开炉作供时。
瑞应宫前竹木苍，边鸾曾写赠吴刚。一拳怪石疑琼玉，空使诗人忆渭阳。
天地茫茫成古今，仙都凡有几人寻。到来唯见山高下，只是不知湖浅深。
半生香火庇琳宫，自怪年来出处同。忧患祗今尝已遍，颓然相对两衰翁。
自古勋名勒鼎彝，老于文学即今谁。腐儒尚可军马司，试作平淮第二碑。
江树萧森江水长，今朝风雨又潇湘。冲霄道上迎门揖，笑指看花前度郎。
小儿读书耕且养，老夫入朝仕易农。明春史成许归去，父子相逐歌年丰。
羽扇纶巾一卧龙，誓匡宝祚剪奸雄。图开八阵神机外，国定三分掌握中。
凄凉客舍岸维舟，明月清风古渡头。飞雁不来云欲暮，碧英一树十分秋。
抚弄桐君乐自然，寥寥古意讵容传。伯牙点检真堪笑，不遇知音便绝弦。
北极宫前山似刀，苏黄渡口挂飞涛。峰攒壁绝深难到，应有秦人别种桃。
宝胜金幡巧斗功，彩花蜡燕飏和风。玉盘翠苣映红蓼，捧案朝来献两宫。
卷中识尽古来人，笔下文章日日新。万里从亲海边县，要令南国见麒麟。
借问襄王安在哉，山川此地胜阳台。今朝寓宿高唐馆，神女何曾入梦来。
少年平步上青天，踪迹希奇每自嫌。今喜衰迟将退步，静思物理始怡然。
岁月人间古又今，斯文兴废递相寻。崔嵬百丈皆平地，西上一筇何处深。
恼梦初惊月落时，鸡声错听赴朝仪。鹓班散处彤墀晏，记得承恩退食迟。
台山名姝人共悲，杀身千古怨娥眉。不道激湍无独立，桁杨夫婿已全归。
连日持杯选胜游，今朝兴尽棹归舟。欲知魂梦思君处，却御清风过北楼。
白发先朝老夏卿，酒酣随笔意纵横。空梁月落仙台迥，犹听清秋玉佩声。
众人皆醉屈原醒，天禄寥寥白发生。束缊君当游相国，那能我自胜公荣。
收功不在干戈众，和议元非计策长。闻道搜贤遍南国，要令四裔识周郎。
九重孝德超前古，日日承欢在宝慈。圣母圣皇天所祐，太平至乐万年期。
连朝风雨已如秋，颇念林园柿栗收。谩说为生鄙计算，迩来盐米屡关忧。
诗人过我辱高轩，坐觉尘埃不敢干。三寸古今谈不了，明珠落落走金盘。
江田千顷晒黄云，共说今年稔十分。合煮长鎗酿春酒，古松林下醉斜曛。
自古经纶足是非，阴谋最忌夺天机。留侯却粒商翁去，甲第何人意气归。
茂苑长洲满地春，吴儿歌舞逐时新。风流百巧花灯手，犹是夫差国里人。
古来耕读两相循，立志谁堪慕有莘。闻说一犁春雨后，绿阴长作带经人。
廿年作伴似相知，积霰层冰花满枝。何事一朝攀折尽，暗香疏影系人思。
太常迎驾乐声齐，戏马场中舞象犀。队队宫嫔椎法鼓，绣襟文裤立楼西。
尽处生机衮衮新，花情柳思已精神。岁堂堂去谁能守，睡到明朝又是春。
古人捧檄缘亲喜，况值秋风一鹗天。相与抟空谢蓬艾，归来称寿彩衣鲜。
五月宫中日最长，天中节近浴兰汤。君王不用青铜献，惟恨当年一鉴亡。
轮扁释椎开口谏，国君据坐展书开。古人糟粕终枯淡，谁醉天然滋味来。
一献无功便合休，殷勤三献欲何求。至今寒璞荆山下，月色苍苍万古秋。
沟水泠泠韵玉琴，樱桃花下宿珍禽。龙车自向思陵掩，三十六宫春色深。
青丝白马渡江来，宫殿酣酣尽委灰。不解开门纳桃棒，空悲明镜不安台。
柳花飞雪落寒塘，幻出浮生泛水光。好与三千汉宫女，晓妆齐贴翠钿香。
秀植如云不可穷，长杉钜竹略相同。嗟余讵可如材者，政似飘飘秋后枫。
奏事臣寮下玉阶，舍人承旨殿东来。一声门外无公事，皇帝还宫侍卫回。
野涨平溪已断桥，悔将辛苦上岧峣。朝来雨断才堪厉，依旧绿杨山径遥。
朝辞岩禁暮荒城，底是人间辱与荣。料得胸中无点累，每于夜半省钟声。
东湖风景过西湖，史相祠宫列画图。不用舟人频指点，留诗欲吊岳坟孤。
去岁清明霅溪口，今朝寒食镜湖西。信知天地心不易，还有子规依旧啼。
今朝乘兴出林坰，商略天公未肯晴。日色忽收梅气润，山光便挟麦风清。
春水绿波生柳塘，横吹掩抑复悠扬。今朝送别已惆怅，前时渡江犹断肠。
紫管何年玉刻成，宫商随指自分明。夜深唤起洞霄月，十二彩鸾天上鸣。
绣帘春色酒旗风，堤上桃花对面红。歌拍满楼人满月，不知青草六朝中。
昔有遗贤世所怜，沧浪亭下醉时眠。松江变酒终难待，却对残灯理短编。
天涯春尽强提携，百丈牵江过瀼西。谁识少陵忧国恨，东风处处杜鹃啼。
吾道由来贯古今，纤毫不假外推寻。只因疾病呻吟切，识得平生第一心。
不思北省烟霄地，不忆南宫风月天。唯忆静恭杨阁老，小园新雪煖炉前。
奉使安南驻薛林，漫劳国主馈兼金。不忧薏苡能兴谤，自是夷齐不易心。
月明风细度昭阳，魂梦空劳独夜长。少小入宫歌且舞，娥眉犹未识君王。
此地何从列姓名，半因新国用轻刑。江湖万里知闻断，图画相看眼自青。
斑竹林边有古祠，鸟啼花发尽堪悲。当时惆怅同今日，南北行人可得知。
钱塘江上逢寒食，远客今朝转念乡。几树落花春寂寂，数行回雁草茫茫。
日晚宫人外按回，自牵骢马出林隈。御前接得高叉手，射得山鸡喜进来。
高世何须更欲名，古人于此畅幽情。后来同味无王谢，自折幽兰上冶城。
蕙风杉露共泠泠，三峡寒泉漱玉清。君到南朝访遗事，柳家双锁旧知名。
绿槐影里鸟呼风，退食凉生襟袖中。满地绿苔承步幛，楸花无蒂落深宫。
闭门不问门前事，灯火薰天自不知。闻道朝来雪又下，老人今岁未应饥。
蛤蜊风味解朝酲，松顶云痴雨不晴。悄悄重帘断人语，碧壶春笋更同倾。
莲宫幽处涌清泉，茶灶年深冷绿烟。香供尚存龙藏里，试尝何似虎丘前。
忽然白昼自生哀，立马桥东唤不回。惊起河波理残梦，十年灯火上心来。
经籍尽焚秦室乱，孙吴有禁本朝危。圣贤文字初何罪，群小盈庭事可悲。
音律从来寿邸长，宫中新调称新妆。谁知吹出无双曲，究为嵬坡诉断肠。
落日黄尘五国城，中原回首几含情。已无过雁传家信，独有松枝喜鹊鸣。
床头书画正纵横，忽值今朝醉眼醒。起向米家船上看，云山元是旧时青。
离宫脂粉尚秾香，人去僧来岁月长。钟磬咒成功德水，根尘洗尽水清凉。
大勇非由血气充，性情义命本来公。至刚至直纯天道，逆理其间何所容。
红白溪鱼也可怜，夜凉沙静枕流眠。澄潭百尺无机事，自古何人作钓船。
芙蓉世界水为宫，宴处铿轰沸鼓钟。后乘舞妃香十里，月寒谁见晓骑龙。
行脚诸方履历深，似禅和子寄丛林。试拈朝报一转语，以道观之无损心。
人生偕老古犹稀，八十相看一与齐。有子有孙家事了，千年双鹤上天梯。
世事鸥忘句肯卑，云深料理旧花枝。了无一鸟传幽意，只对青山自解颐。
猩红染就锦苞肥，解映金袍与绣衣。几度醉吟芳树下，浑疑夜燎续朝晖。
山中高隐不易得，今古荒途空九招。何异清湖长菱葑，翳眼苍云谁复撩。
邛歊东望草离离，峡口春归未有期。怀古思乡两行泪，岂堪同在听猿时。
三年政化被生民，甘雨祥风溢剑津。解组幡然赋归去，攀辕无计可留恂。
青山屹对清江流，水色天光山色浮。盘石孤根千古树，暂随高处系来舟。
山藏晻霭树藏云，十驾难追欲去春。鳞砌古愁千万绪，因君开卷又重新。
岁暮江城春已过，寒云犹作六花多。长安忆得朝元骑，幸借馀光送玉珂。
紫塞风高直北秋，黄河水自向东流。穆王御马还宫日，海内封疆只属周。
绿叶梢头紫粟攒，离骚经里古秋兰。时人误唤孩儿菊，惟有诗翁解细看。
秋杪阳光炽若焚，了无阴翳彻朝曛。天公有意怜行役，乞与空中一片云。
锦帆隐隐到天涯，古道残阳泣暮鸦。莫为龙舟更惆怅，庆陵依旧看琼花。
白衣古寺瞰江流，隔断红尘不记秋。深羡老僧心入定，禅房花木四时幽。
赵尉城头数雁飞，连云宫殿掩朱扉。炎州岁岁多芳草，从此王孙怨亦稀。
世言晚食同于肉，缓步犹云可当车。三复文忠二三帖，古人深意在徐徐。
瑞日舒长呈五色，官仪赫奕会三朝。宴开紫殿恩辉重，乐奏彤庭雅韵调。
不负朝廷七十年，楼台无地榻萧然。清名当与温公并，只欠河南二顷田。
邑敝天寒草殒青，授经谁吊伏生灵。巉岩石刻虽奇古，终慊沙邱混鲍腥。
领来生了合还渠，遗世声名亦赘馀。七十三年无述处，一朝含笑上清虚。
萧萧宫树正秋风，虎圈门开辇路通。金屋阿娇心胆小，却嗔冯媛独当熊。
谁将万古倚云剑，刺破苍石天窗开。下贮泓渊不可极，有时月漏清光来。
景阳钟动晓寒清，度柳穿花隐隐声。三十六宫梳洗罢，却吹残烛待天明。
正色吁为间色侵，凄风𫄨绤自悲吟。酌中循理聊区处，底事先贤共此心。
涓涓碧水细通池，小雨廉纤未作泥。深炷炉烟浓著火，何须骑马听朝鸡。
曾伴先生共夜阑，时留馀燄在云端。自从折桂蟾宫去，剩馥残膏几岁寒。
毛玠素屏非俗物，韩棱宝剑得龙渊。谟明敢与皋陶比，稽古虚参尧舜篇。
汉相岩岩真国英，门庭曾是接诸生。阳秋谈论四时具，河岳精神一座倾。
三年为令两移封，治状行应达九重。秪恐宵衣问幽侧，青山无以答从容。
王事那能计苦寒，客窗灯火夜阑珊。谁人解得尚书乐，不戴朝冠戴道冠。
朝来池面静无风，绕岸楼台落镜中。不信鳌头擎贝阙，请看波底有龙宫。
古木参天护碧池，青钱弱叶战涟漪。匆匆游子匆匆去，不见风清月冷时。
颓云压山山木黄，瓦沟鸣泉檐溜长。政恼门前立马岌，须便水底眠知章。
万松盘岭势回环，才抱青溪浸碧山。莫道南轩专一壑，古今天下共曾颜。
荔子如丹橄榄青，红蕉叶落古榕清。温汤浴罢晚风快，老酒倾盆醉月明。
夜宿高山古庙坛，愁闻滴沥雨声寒。自知处险非常计，争奈苍生殆不安。
迎得新年送腊回，一朝生意动寒荄。玉尘后夜笼金阙，元是春风带雪来。
宫人晨起靓妆梳，艾叶菖花献颂馀。团扇裁成留不画，应时只乞圣人书。
中官队仗等宫车，小样红靴踏软沙。昨日官家清宴罢，御罗轻帽插珠花。
青山不改重华世，玉瑟空馀太古音。遗恨湘江流不尽，至今眉黛锁遥岑。
路旁芳草正萋萋，游子朝来别故溪。回首壶公魂欲断，前山又听鹧鸪啼。
江山老骨归元亮，今古何心两伯夷。半夜寒增霜院酒，一编孤愤雪楼辞。
薄落山前菊未开，郁孤水畔独登台。明朝匹马冲霜去，直到鸣沙北始回。
谁开古井驿亭中，百尺曾闻海眼通。六月行人汗如雨，辘轳清响下梧桐。
时平总忽忠臣语，世乱仍遭弄臣侮。至今说到忒郎当，行路犹能痛千古。
退朝西殿承平日，一片春云奏凤笙。白面内官供玉食，却将黄帕覆银铛。
古今清绝沅湘路，卧想蒲帆十幅开。不是避人思远适，肺肝尘土要诗才。
云去鸟来还适意，海枯石烂不移心。寥寥千古凭谁论，独见先生泽畔吟。
两宫慈寿极尊亲，圣主承欢一万春。放出金莲长不谢，扶来玉辇静无尘。
名家旧业已三朝，零落犹馀一凤毛。今日梁园谁让席，不如金马世堪逃。
花里宫莺晓未啼，千牛仗下报班齐。银袍五百趋龙尾，天子临轩赐御题。
山水盘桓天地中，几多异事出仙宫。玉龙嘶断黄龙现，剑气曾凌上大空。
舟入仙源第五重，紫阳书舍翠微中。古今不逐桑田变，知有前山对此翁。
朝阳欲上万年枝，九色光芒射绀衣。昨夜银河济灵驾，露华寒湿未禁飞。
昨朝初泛临海舟，今暮已登漫岭驿。秋风阁雨波不扬，风伯江神俱有力。
侯朱决计全危赵，毛薛谋归保大梁。得士信知明效速，去留果系国存亡。
汝坟江汉古名邦，曾见周南化日长。麟趾驺虞浑忘却，谩夸萍实瑞昭王。
金屋沉沉积雪光，卧听宫漏近南廊。月华若向方诸照，应为长门滴数行。
由来得计在通津，蚀尽冥冥古道尘。犊子掣辕疲欲死，须知作俑是椎轮。
天开万象真图画，日照千林古锦机。立马溪边看不足，夷犹直待月生辉。
胡麻香韵伴春芽，石钵千回研指斜。长练冻嫌黔国井，旋瓢庭雪煮琼花。
文闱数战夺先锋，变化须知自古同。霹雳一声从地起，到头身是白云翁。
二十年前此地分，孤帆万里出重云。滇南昔日君怜我，白下今朝我哭君。
肃肃朝寒不自持，晕生因酒似朱施。向来只梦梨花雨，不见西湖浓抹时。
孝肃门前车马声，野棠开后百花生。昔人如水今如市，古道谁为掉臂行。
络绎筠篮为我分，古铜云罍井花温。无情风雨连宵恶，数朵窗纱故自存。
粉刺丛丛斗野芳，春风摇曳不成行。只因爱学宫妆样，分得梅花一半香。
草木班中有此花，暗香浮动影横斜。古今陶写闲情性，惟说西湖处士家。
古苔留雪卧墙腰，小户无风暖气饶。一段好春藏不得，有人和泪独吹箫。
道德真文授五千，至人曾忆度关千。金函玉字高皇注，万古神谟日月悬。
带马春沙暂牧场，今朝春水没中央。水接房星天上厩，分明匹匹肖鸳鸯。
半生今始出重城，客枕通宵梦未成。月冷乌啼红烛暗，感怀吊古不胜情。
不嫁当年自薄情，一朝跨鹤上青冥。人间有女能如此，羞杀天边织女星。
世言黄帝华胥境，千古蓁荒孰再游。但解消摇化蝴蝶，不须富贵慕蚍蜉。
朝晖还复变濛濛，过尽韶华冷落中。媚紫妖红如病悴，也应无暇笑东风。
初到人间柳始阴，山书昨夜报春深。朝朝花落几株树，恼杀禅僧未证心。
金门五朝一下直，静乐轩中坐日长。为看秋花有真意，只题诗句不焚香。
貔貅一夜渡湘江，贼垒朝临尽出降。自古成功在机会，周郎赤壁岂难双。
千古丫鬟高插天，淡妆浓抹傅云烟。眼前不见峨眉老，独有青山长少年。
西风吹客过唐栖，袖拂尘埃读断碑。适意绕廊询古迹，老僧引看建炎诗。
望望孤城绿树根，平沙连屋草连云。夕阳坡上人牛小，耕出羌王古印文。
夹堤全少露桃红，独许垂杨翠拂空。千古苏仙几曾死，骑鲸时或下亭中。
好爵縻人见不休，更饶君尽许封侯。山林朝市心殊相，莫误平人枉白头。
万古青山青不休，白云常是恋山头。人生莫似滩中水，日夜滔滔只下流。
南国家人玉作腰，闹装香带斩新雕。醉骑宝马踏青云，嘶入城东第四桥。
积雨连朝过客稀，乱红堕地绿阴肥。江南只是归耕好，水绕孤村燕子飞。
有客由来济水阴，凝寒驻马乱山深。新诗点检人间事，写出千秋万古心。
天垂古色映柴门，千古传家事具存。此世只除君父外，不曾重受别人恩。
见道分明了不疑，气常无暴志常持。确乎理气为标准，变故艰危岂足移。
百里平川古朗州，沅江滚滚向东流。竹枝留得唐人句，一曲西风碧树秋。
雨罢莓苔聊点砌，风停杨柳暂藏楼。明朝同奉昭阳宴，左右分明试彩毬。
高山心自下尘寰，复有南楼在此间。闲坐楼中门尽辟，白云朝去暮来还。
园里芭蕉曙色晴，北扉给札奏书成。先朝实录来焚稿，曾傍词臣雁字行。
谁裁弄玉碧云箫，吹过琼台月影遥。白鹤一双何处下，水晶宫里赤阑桥。
居庸关中四十里，回冈复岭度萦纡。道傍石刻无人识，尽是前朝蒙古书。
古意巑岏与世疏，一官羁绊可归欤。此山未及西山好，下有仙人结草庐。
至治非关黍稷香，可须巫觋降殊祥。公今重草周公颂，不和东皇第一章。
冬事侵寻浑未知，隔邻听得理寒衣。惊心步出庭西曲，日影斜斜木叶飞。
之官远向锦官城，不用金牛役五丁。庠序贤才古邹鲁，献王声誉汉东平。
朝来驻马香街里，风度遥闻语笑声。无事闭门教日晚，山桃落尽不胜情。
规摹广大理精微，天末行云鉴里飞。莫把空言看简册，更知实理在宫闱。
莫恨丹青废画工，不须求异只须同。玉容弗及寒鸦色，故托缁尘异汉宫。
小玉相呼起问春，阶前草色上罗裙。玉钗半堕无聊赖，欲倩牙纤理乱云。
寄语玄都观里花，饶君繁丽夺朝霞。刘郎想到长安日，葵麦风前一叹嗟。
佛日增辉国政和，灵牙有诏赐摩诃。因风吹火何劳力，垂手同修窣堵波。
才过嘉陵心自喜，归来一夜写君书。明朝便送曾冰底，定有西行双鲤鱼。
万树秋风一路蝉，渡头重舣木兰船。自惭蹙頞非奇骨，拟问清朝跃马年。
几向西湖舣画桡，冰奁俨受众峰朝。即今去雁将清梦，飞下长桥更短桥。
素魄初圆恨翠娥，繁华浓艳竟如何。南朝唯有长江水，依旧门前作逝波。
千秋一言致宰相，匈奴已谓朝廷轻。那知汉家有故事，倒取屠贩居公卿。
九万鹏程戢怒飞，驱愁却叹酒无威。頖宫官冷非文举，一斗何能醉十围。
玉秀兰芬好弟昆，时来挟册视田园。囷场古木千章合，彷佛秦人避世村。
万壑千岩秀气钟，鸣琴漱玉晓玲珑。瑞云重叠中书馆，花浪腾棱相国风。
学仙深愧似吴郎，赖有吾庐两子苍。疑是广寒宫里种，一秋三度送天香。
十七年间作外臣，重来三日齿嘉宾。天颜不减当年泽，点检同朝共五人。
胜境森森古木齐，孤禽曾借一枝栖。重来何处寻知己，不是湄溪即印溪。
前朝旧事总堪悲，仙子王乔未可期。千载春江花月夜，几回歌舞草离离。
枝头皓魄夜深悬，老翠模糊半湿烟。疑是龙潜沧海底，水晶宫里抱珠眠。
闭户何缘得句来，开窗更倩雨相催。只言春色都归去，小树桃花政晚开。
春雨人参长紫苗，县庭无事坐终朝。俯看云气千山表，野有新田市有谣。
剑光长笑古刘家，不斩流星只斩蛇。从得历年三四百，蟠桃犹自未开花。
东南半壁日昏昏，万骑临轩趣幼君。三十六宫随辇去，不堪回首望吴云。
梦魂飞入瑶台路，九霞宫里曾相遇。壶天好景自愁人，春水泛花何处去。
陈国君臣醉宴时，可怜璧月照琼枝。蔷薇露湿仙裳重，笑𣨼君王索好诗。
金门次第晓钟开，日午千官带笑回。温旨今朝从内出，尚书复过阿爷来。
自从玉马去朝周，云散花飞几度秋。宝玦玉还零落后，吴兴留得晋风流。
山头行云自朝朝，阳台莫色联云霄。朝来莫去变云雨，送老行客无回桡。
国公承袭惟纨裤，侯伯虽多大抵同。旧典此中抡大将，平江英保是元戎。
百年人物已无馀，况说铜人鼓铸初。欲著承平旧时事，政须此老助潜夫。
家托舟航千里速，心期京国十年还。乌牛山下水如箭，忽失峨眉枕席间。
劄断潮头大海枯，十方公界佃官租。寥寥万古平如掌，不许傍人扬契书。
惆怅江南早雁飞，年年辛苦寄寒衣。征人岂不思乡国，只是皇恩未放归。
古罗衣上碎明霞，自说归山人事赊。金鼎药成龙入海，定知仙骨变黄芽。
初心聊欲以文鸣，开国何曾梦管城。借不中书非所歉，秋毫元重泰山轻。
春半曾无决定晴，今朝初上九天明。槛花莞尔窥人意，林鸟嘤然求友声。
江上风高未授衣，金沟杨柳得秋迟。不因宫宴糕糜粥，客里重阳总不知。
一自梁园失意回，无人知有掞天才。汉宫不锁陈皇后，谁肯量金买赋来。
梦惊鸳瓦落宫墙，殿锁长秋怨夜凉。教授后庭今白发，旧时博士汉披香。
薄宦驱驰越海湄，简书又向七闽移。莺花三月连南国，伴逐宫舟过武夷。
朝米暮盐何日休，尘埃满面霜满头。草堂竹阁压秋水，几时和月弄扁舟。
十年更瑟不曾调，百载张弓未肯弨。随事提撕民受赐，宁论外服与王朝。
山前檀越寺中僧，十里香花结未曾。千古交情在霄汉，几回深浅记蓬瀛。
一时感激切忧劳，便欲捐躯报圣朝。此日孤怀徒耿耿，九重不啻九天高。
路人攀折半成荒，何似山中自在芳。可耐西风相料理，为谁消得许清香。
金井秋啼络纬声，出花宫漏报严更。不知谁是金銮直，玉宇沈沈夜气清。
万古仇池一老仙，前身游宦忆西川。令威化鹤空千岁，何似重来十五年。
古寺无风地亦凉，人家难得此修廊。老僧贪说葛藤话，不觉山童上晚香。
南宫妙极天下选，鸡舌喜君重得香。既自能诗似前辈，何为不作水曹郎。
圣主清心仍寡欲，惟于笔砚未忘怀。彤廷仗下春朝散，独拥图书坐损斋。
此邦名分久无知，初政专精立等夷。与我军民新耳目，还他天地旧尊卑。
睡觉歌声古道傍，有人中夜揽衣裳。床头斗酒聊自酌，不为书窗一夜凉。
寒谷荒台七里洲，贤人永逐水东流。独猿叫断青天月，千古冥冥潭树秋。
星斗扪胸溯李袁，岭梅谁问命艰难。彊宫缘被孤星主，合向山中守岁寒。
穹窿岩洞久幽栖，此日登临曙色辉。群从总陪天上客，新诗不让古人题。
宝马香车政踏青，岂知已自过清明。燕雏告诉花都落，鸠妇丁宁雨速晴。
二旬孤缆白门津，花暖烟深数夕晨。此日江风知客去，一声平卷六朝春。
老树参横傍古阴，浓烟淡月试追寻。自来无会丹青意，可惜良工苦片心。
忠臣四海年来少，谗佞满朝日更多。洒泪问天天不语，不知天意果如何。
章华台就国被繇，徵会诸侯意气骄。楚众已离犹不悟，近臣徒为颂祈招。
肥川胜赏冠他州，浦口扬舲得俊游。梅雨正迷江国路，萍风未破洞庭秋。
昌国寺前枫树秋，琵琶洲畔暮云愁。沙头潮落滩声急，疑是浔阳泪未收。
寺古僧残丈室空，我来试问老禅翁。直松曲棘都休道，庭下山茶为甚红。
行所当行止当止，错乱中间有条理。意溢毫摇手不知，心自书空不书纸。
谁赞东皇转化钧，宫中尧舜亦深仁。祗将一点阳和意，散作乾坤浩荡春。
粗桃俗李要风光，番雨危君白玉堂。回首南枝春梦断，芳心犹忆古含章。
玄机粗透古人胸，每说匡来晚未工。珍重芭蕉前夜雨，为传消息到墙东。
金甲雷丁出巽宫，丹幢翠节拥灵童。五更飞去雌雄剑，一夜盐池碧水红。
朗月寒沙夜未分，玉箫金管醉中闻。明朝回首沅江路，愁听清猿和白云。
微雨点月汉宫秋，水殿疏萤黑处流。凤管不调慵进曲，却排银烛夜藏钩。
我观世界只儿嬉，一戏相从更莫辞。绮语未忘馀习在，明朝与和紫姑诗。
十二巫山见九峰，船头彩翠满秋空。朝云暮雨浑虚语，一夜猿啼明月中。
宫梅千树照瑶池，香玉浮春泛宝卮。喜听梨园新口号，后宫今日命昭仪。
诘朝云出雨如倾，向晚云归日逗明。不比世间翻覆手，望云人要验阴晴。
毗庐阁望尽京华，楼阁参差云雾遮。雨雪高城催岁暮，音书故国渺天涯。
江山千里接仁风，都在东南秀气中。为问玉皇香案吏，蓬莱何似水晶宫。
宦绩从来盛蜀中，前有文翁后了翁。寻常俗吏非君事，政教须当继古风。
悠悠千古意茫然，娅姹谁非倚市妍。心事相期流俗外，牵联玉海傥同编。
我看浙江无数山，尽携明秀与俱还。平生此复兴不浅，宛转小诗料理间。
撼雨号风太古音，道中岂作买臣吟。火云蒸雨无逃处，乞与行人数亩阴。
四十年前射策人，晚遭明圣宠恩频。宫前手把花枝看，复似琼林醉后春。
老僧口边生白醭，坐断诸方占幽独。池中应有龙去来，好为朝昏打斋粥。
兆祸男戎由女戎，乱唐宗社半闱宫。九重不识平原面，千载令人唾国忠。
国色娇娆画不如，风流二婿尽消渠。阿承丑女无人聘，自挈衣装过草庐。
高髻云鬟宫样妆，春风一曲杜韦娘。司空见惯浑闲事，断尽苏州刺史肠。
凉月空山照寂寥，虾禅神化独逍遥。吴淞千古依然在，一曲渔歌半夜潮。
两厓形胜自天开，夺港犹思卷土来。千古海陵遗迹在，云涛回望重堪哀。
古称天柱连九天，峨嵋道士栖其巅。近闻教得玄鹤舞，试凭驱出青芝田。
杜娘瑞雪何郎粉，清韵凝香不染尘。良夜花光联缟袂，风流占断汉宫春。
橐籥冰霜万古闻，拍灰松地见馀坟。应缘神剑飞扬久，水水山山尽是云。
泥土相缠四百年，摩挲十在九彫残。明朝叉手东西去，更有谁人月下看。
门无关锁何由出，案有诗书敢自期。寻到古人留意处，绝胜把酒听歌时。
桐叶飘零月似冰，并河灯火夜寒生。阑干倦倚投床去，卧听趋朝过马声。
十洞三清虽路阻，有心还得傍瑶台。瑞香风引思深夜，知是蕊宫仙驭来。
鸾辂青旗殿阁宽，祠官奠璧下春坛。晓开鱼钥朝衣集，彩胜飘扬百辟冠。
仙去当年寻旧迹，传来此日尚名山。花开花落朝昏事，唯有春风岁岁闲。
柳放金丝搭矮槐，御沟清影见楼台。落花流出宫城去，不似武陵容客来。
杂遝仙韶按八音，曲馀羯鼓渐声沉。已将殊韵参群奏，岂贵花奴冠古今。
丽日祥烟锁禁林，樱桃初熟杏成阴。年年翠辇来游幸，花落春宫一寸深。
六军刚要罪杨妃，空使君王血泪垂。何事国忠诛死后，不将林甫更鞭尸。
碧山渺渺隔晴川，古树垂藤锁翠烟。野鹿衔花时隐见，石桥无路访神仙。
牡丹十月发春丛，半倚微阳半怯风。浑似若耶溪上女，娇愁初入馆娃宫。
门下栖迟近一年，郎君高义薄云天。傥能一语宁三国，应有嘉名万古传。
沙鸥数个点山腰，一足如钩一足翘。乃是山农垦斜崦，倚锄无力政无聊。
尽将钗珥遗娇女，空有图书殉少君。小像唾绒卿自绣，朝朝哭把水沉薰。
老病侵凌不可当，时时揽镜自悲伤。西风吹散朝来酒，依旧衰颜似叶黄。
威行藩将来朝觐，胆落金吾畏击弹。牛刃恢恢方用世，青山虽好去应难。
已作盐梅济时了，却收霖雨入山来。当年富贵汾阳郭，异代功名相国裴。
千古苍苔一径春，来寻刘阮故乡人。山中草木今为宋，亦有桃花尚说秦。
羽人萧散月庵深，问月青天无古今。但放虚庵如月样，更教月住在庵心。
御墨淋漓写楚兰，披图却忆政宣间。分明一种湘累怨，万里青城似武关。
山脚斓斑日到迟，清连秦树夜猿悲。因思上古英雄帝，不见苍苍白白时。
古碑真赝递相承，俗刻纷纷满笥縢。最是可怜越山石，不应只吊剡溪藤。
不能随调转商宫，独抱瑶琴过鲁东。霜满乌庭无过雀，非君谁与借东风。
古殿崔嵬倚洞门，门前过客尽乘轩。逢僧懒说山中话，笑指荒苔屐齿痕。
曙色参差杨柳东，额头花片点新红。思君梦落巫山雨，怪底黄门问守宫。
水苹多处着游鱼，不应人间罟网须。莫道市朝无吏隐，试看堂壁有江湖。
狂风吹覆凤凰巢，鸮鬼朝翔狐夜号。君有胸中千古鉴，世间妍丑想难逃。
夜签声断灿朝霞，翡翠三千拥丽华。舞罢前溪明月下，白门杨柳起藏鸦。
故园篱豆绽凉风，酒簿衣单古寺中。正恐秋声听不得，清霜禁杀络丝虫。
彩装鸾带倍鲜华，面授行宫拜宠嘉。为勖岁寒同节操，竹青松翠间梅花。
我爱东坡句法遒，治平双涧昔经游。曾吟滴翠衣裘湿，请借佳名榜画楼。
来时圣主假光辉，心恃朝恩计日归。谁料忽成云雨别，独将边泪洒戎衣。
嘉陵源出本朝宗，地险无因直赴东。从此逆流归顺去，恬波遥与峡江通。
天子聪明古帝王，百年日月要重光。文山老子忧思远，独上中庸第一章。
识得英雄为理贫，果能诛项灭三秦。老增事去方撞斗，羞见沙头澼絖人。
咫尺含章路不通，桃符浑不记临终。青州政似恒三代，何用依依紞勖中。
缥缈丹梯入九重，玉皇于此秘灵踪。寻真直上朝元殿，身在蓬莱第一峰。
轩辕事业与唐虞，总是规模后世书。后世玩兵除德让，不知终古更何如。
拨云峰迥势岧峣，杰阁翚飞倚绛霄。扶翊道风千载遇，昭回奎画百神朝。
浮生化国总轻尘，已自忘真那得真。无物从教尽空洞，可须容著许多人。
昔日龌龊不足夸，今朝放荡思无涯。春风得意马蹄疾，一日看尽长安花。
误到蓬山顶上游，明珰玉女动星眸。朱扉半掩深宫月，应照璚芝雪艳愁。
白玉琢成西子骨，黄金铸就伍员心。莲宫人醉歌声咽，月落吴江泪满襟。
描邈檀栾黪素元，万红千紫失根源。大玄自古人嫌白，白尽何妨反太玄。
倦骑迟迟过信都，洚渠霜落草先枯。州人为说贤良吏，古有苏章今岂无。
玉玺相传舜绍尧，壶春堂上独逍遥。唐虞盛事今寥落，尽卷清风入圣朝。
钟鼓旌旗引六飞，玉皇初著画龙衣。泰坛烟尽星河晓，万国心随彩仗归。
见说亲颜昼日嬉，夜窗膏火对书诗。功名底事身终误，孝友平生政已施。
当年言路亦逡巡，白简青蒲十一人。半斥炎荒半除籍，而今无一预朝绅。
商于角里便成功，一寸沈机万古同。但得戚姬甘定分，不应真有紫芝翁。
田侯德政著淮阴，父老遗祠感慕深。试看淮上今时月，曾照田侯往日心。
仙子凌晨理醉容，馀脂都洒绿云丛。天风一夕开阊阖，吹散秋花月月红。
今人不识古人心，谁识羲皇太古音。如望银河九天上，聊分一勺濯尘襟。
燕脂斑出古铜鼎，弹子窝深湖石山。老去柴门谁复过，天教二友伴清闲。
劈面东风不肯西，西州客子莫颦眉。一从四国流言后，直至如今不反吹。
日和犹有采花蜂，日冷凄然难为容。不以无人废芳事，政应兰薏与同宗。
仙掌岧峣北斗傍，遥从太华斗寒芒。九霄承露寻常事，万古天门捧日光。
桂华珠殿水精楼，柘袖笼香乙夜游。飞下银桥人不觉，月明三十六宫秋。
尽道将军意气豪，朔方战罢解征袍。功成自古皆天幸，却笑人间说六韬。
陈家宅废桑畦暗，马道冠亡羽观空。惟有山南古程氏，雕檐一簇翠烟中。
蜂迷蜜瓮朮丝香，蚁泛花瓷碧玉浆。县僻人稀寒日晚，古松樛翠出危墙。
绣衣宫女把宫门，不遣中人谒至尊。晚霁微行向何处，灞陵原接杏花村。
千年桃印明金殿，百子榴房照绮疏。清晓宫门放鱼钥，内家催进恤刑书。
四海明年宇宙香，万花庭院各春光。纲常担上挑三统，万古纲常上脊梁。
日日龙楼问寝时，鸡人未动漏花迟。前星一点朝天帝，只有清台太史知。
举酒徵贤且合姻，盘飧野菜斗尝新。阳春有脚今谁是，始觉前朝贵老身。
亭亭青盖倚宫妆，新浴温泉体自香。暂借青风来一霎，欲披云锦见蜂房。
西汉功名相国多，南朝人物数诸何。向来富贵喧天地，亦有文章在涧阿。
筠筒吹火鼎烹油，小摘朝来露已浮。烂煮香粳供玉糁，更须春味荐猫头。
尺五城南古寺深，燕台陈迹贮黄金。几回独立斜阳外，数尽归鸦月满林。
津桥半断水如雷，屋角古坟青草堆。三月荒村春最惨，万山微雨棘花开。
夙衔王命出行朝，军士无哗罢击刁。一笑聊空狐鼠穴，却驱貔虎取天骄。
波清百尺见修鳞，水色天容自古新。昨夜西江浴明月，冰轮玉兔绝纤尘。
洞中烟锁五云楼，洞口寒泉今古流。见说秋高风雨夜，徐郎骑鹤更来游。
不惜佳人国为倾，髑髅头盖野狐精。丈夫更有何郎粉，老眼须君业镜明。
咫尺南坡早得春，杖藜朝夕往来频。迨今著意栽桃李，准拟他年作主人。
山前事迹古来多，风雨尘埃竟若何。惟有白衣秦处士，数篇佳句不曾磨。
故基何处是吴宫，醉上州城值晚风。箫鼓沉沉烟树冷，乱蛙声在落花中。
汴宋南迁社稷忧，忠魂应念国包羞。钱塘千载英雄恨，古木残阳掩暮秋。
闻君寺后野梅发，香蜜染成宫样黄。不拟折来遮老眼，欲知春色到池塘。
画楼日暖鹊声乾，俄见深闺已报安。偏喜呱呱供一笑，朝回频揭绣帘看。
学士风流女秘书，五姬更进尚宫除。君王莫得虚临幸，妾在彤帏注起居。
宫袍随马舞春罗，柳色花香满御河。欲了赓歌明日分，春风还奈此恩何。
侵晨好在不梳头，写此疏篁古木秋。清气逼人当不得，岁寒谁与说风流。
冶铸求来不记年，贮汤宿火早朝天。如今冷落浑无用，且与鸱夷伴醉眠。
吴儿解记真娘墓，杭俗犹存苏小坟。谁与惠州耆旧说，可无抔土覆朝云。
赏春社里鼓逢逢，尚恨声同调不同。我亦明朝苦无事，更来吹笛乱山中。
敌犯东南夜垒惊，却防西北有奇兵。将军坚卧鼻雷吼，七国峥嵘次第平。
田家望雨今年少，水驿逢秋夜半闻。更喜朝来晴未稳，山头着帽尽生云。
三层灵峰气象豪，喷云泄雨不崇朝。悬崖峭壁无人到，只恐峰头是碧霄。
月满花宫不见人，殇魂独宿网流尘。那因得借金轮力，白玉光中现尔身。
我屋清阴未苦浓，天教头角破苔封。明朝一一青云上，谁信山中有八龙。
古蛮丝裹块焦桐，色带凌霄劫火红。送与天童弹一操，风前月下滴丁东。
挟策当年入泽宫，几回风雨酿春工。此行初试亲民术，可与书中有异同。
枫落鸦翻秋水明，长桥衰柳古今情。从来歌板银罂地，多为伤离不忍行。
李白曾歌蜀道难，长闻白日上青天。今朝夜过焦崖阁，始信星河在马前。
木棉看与刺桐同，十丈花开接地红。朵朵中心含火凤，一春飞满祝融宫。
偶然梦作朝官好，醒后依然一道人。却忆景阳钟底梦，五湖佳处便垂纶。
满目云山俱是乐，古人心与我心同。纷纷宠辱多忧患，真乐谁知在此中。
前朝流派日星明，圣代殊科更策名。遗骨未寒丘垄废，可能宗党不关情。
水自清声竹有风，我来端欲豁尘蒙。明朝杖履西城路，怅望家山翠霭中。
绿叶枝头灼烁红，尚疑轻易比芙蓉。根苗不自污泥出，只合移栽近佛宫。
日影风乌树影浓，黄门轻骑疾如风。一行御札缘何事，敕借宁王避暑宫。
自从谪落下人间，六十馀年一瞬看。白玉楼前秋夜月，朝真依旧傍阑干。
煮泉树石閟幽深，来景栏干敞眺临。可是溪山须一面，怀人政尔动哀吟。
张村赵村与吴村，千古空牵艳客魂。墙东一树秾如锦，莫怪先生独闭门。
长风暂扫瘴烟消，屈指阳和又一朝。红树白云山四面，可人诗景自相撩。
满园红紫春无限，尽日飞鸣鸟自由。夜雨朝晴风日好，尽舒云锦不能收。
数言全母出真诚，兼善无妨见父明。惭愧听听国多妒，祠前三叹绕阶行。
高风曾见几人称，纲纪先朝久已倾。独有南还陈太史，文章节义两留名。
南国山川似洛中，官桥截海驾长虹。蛎螃正美新荔熟，系马垆头醉晚枫。
远客宁家已刻期，山妻稚子正相思。疏星预报朝来喜，茅店新诗梦觉时。
松桂烟霞蔽梵宫，诗流闲去访支公。石堂磬断相逢夜，五老月生溪影空。
湖上秋光碧万寻，吾伊声里日千金。莫教平地风波起，一镜秋毫坐古今。
一条春水漱莓苔，几绕玄宗浴殿回。此水贵妃曾照影，不堪流入旧宫来。
采药归来月满溪，家儿能唱白铜鞮。山翁有乐无人道，木槿明朝花又齐。
吴越江南绝壁间，可怜争国似蜗蛮。百年父老陶王化，尚记流传一醉颜。
灵光殿古生秋草，曲阜城荒噪晚鸦。惟有孔林残照里，至今犹属仲尼家。
故人十载卧青丘，不学康浪去叩牛。何意清朝重耆旧，翻然结绶上神州。
内宫传诏问戎机，载笔金銮夜始归。万户千门皆寂寂，月中清露点朝衣。
山留铜柱水铜船，新息威灵在瘴天。终古马留称汉裔，衣冠长守象林边。
云暗篷窗昼启迟，绿阴新覆树枝枝。明珠买得浔阳女，一曲琵琶古别离。
阳翠高高万寿宫，蜿蜒岗阜拥虬龙。瑞日乍停双凤辇，彩云长护万年松。
今朝无事要花开，盛酒老盆移菊栽。若觅庾冰犹在此，信知陶令早归来。
造物全将素作华，牡丹那得号真花。古来骚客知多少，貌得精神有几家。
断岸欹危挂古藤，红泉瑞露饱何曾。清羸百鸟衔来易，将供日中一食僧。
帝是高皇八叶孙，隆准龙颜称至尊。翠羽缤纷来众圣，洋洋古乐乱云门。
月峰山意何太古，百柞千松挟双庑。归时巷犬无警声，长竹篝灯送明府。
淮王西舍固非夫，柳恽偏州未是都。直到春秋诸列国，拥旄才子也应无。
疏凿而来道路通，行人万古翠微中。南山山寺题诗满，一字何曾到禹功。
金铺玉户散烟沙，露径风墟吹远霞。尚忆吴宫全盛日，锦帆西子拥如花。
斜阳古柳赵家庄，负鼓盲翁正作场。死后是非谁管得，满村听说蔡中郎。
古松古松生古道，枝不生叶皮生草。行人不见树栽时，树见行人几回老。
为政残苛兽亦饥，除饥机在养疲羸。人能善政兽何暴，焉用劳人以槛为。
径石杈枒走乱流，颠敧古木亦相樛。危峰仄叠几千转，缥缈惟看白雾浮。
帝青八万四千里，更著修眉一两尖。古往今来愁得尽，不教我辈送愁添。
老桂吹香入古瓢，月华如水碧天寥。酒醒夜半谁惊觉，鹤背仙人紫玉箫。
国微地蹙政无纲，其奈嬴秦势日强。遣胙已非仍入贺，却因致霸遽称王。
古木回环石路横，居山初不在峥嵘。圣人天下藏天下，小隐聊为戏事名。
芳信飞来自月宫，月中桂茂劣能容。素娥封殖非无意，准拟公家不尽供。
杨柳密栽烟外缕，丁香娇结雨中愁。细推物理何能理，且作东风烂熳游。
宫后扇开青雉尾，羽人衣剪赤霜文。农皇药录真无谓，不向萱丛辩纠纷。
路入青山小作程，每逢佳处忆吾人。山林朝市休关念，认取临深履薄身。
炎官司印未十日，暑气骎骎著病翁。卷地吹来忽惊散，今朝还遇楝花风。
蛾眉二八绝堪怜，闭却深宫不见天。春去春来都莫问，只凭寒暑定流年。
西风三径近秋期，闲看山童理菊枝。浪蕊浮花都剪却，刚留几朵傲霜姿。
六宫抆泪但吞声，后命何须罪有名。钩弋竞传尸解去，圣人依旧戏昆明。
赐环消息日边来，共贺清朝得俊才。昨晚一天时雨霁，太微光彩射三台。
孤城永巷时相见，衰柳闲门日半斜。欲送近臣朝魏阙，犹怜残菊在陶家。
日日池头望绿波，秋声萧瑟欲翻荷。已惊寒露朝来重，零落红蕖水面多。
水晶宫阙净涵虚，历历南风度玉除。金井辘轳声欲晓，内人来奏问安书。
三相当年镇庙堂，江山草木亦增光。一时主宰权衡重，千古人间姓字香。
政成郛郭春千里，公退笙歌月一楼。犬吠花阴无旧警，麦翻云穗有新畴。
一片燕山紫气中，汉家城阙蓟门东。即今天子招贤地，非复当年碣石宫。
绿酒离亭雁北飞，送君南国理春衣。明朝马上逢寒食，可是还家不当归。
万古骚人呕肺肝，乾坤清气得来难。诗家亦有长沙帖，莫作宣和阁本看。
阊门杨柳自春风，水殿幽花泣露红。飞絮年年满城郭，行人不见馆娃宫。
驰道人行响动雷，五更推枕重徘徊。归家细咏朝阳句，不记曾经省宿来。
月淡梧桐雨后天，萧萧络纬夜灯前。谁怜古寺空斋客，独写家书犹未眠。
处处攀条赠远征，栖鸦风景石头城。芳魂岂谓迷乡国，蜀道从来不可行。
惟爱禅林秋月空，谁能归去宿龙宫。夜深闻法餐甘露，喜在莲花法界中。
杀鸡季伟蔬留客，列鼎孙弘外一肴。古道无存几夫子，今人何限不全交。
逮下深恩浃后宫，斯螽五月咏豳风。麝香草斗宜男绿，安石榴簪多子红。
花落闲庭燕子归，楚宫腰细不胜围。三春憔悴飞蓬首，青镜空留明月辉。
单父政成原有象，康衢民咏本无心。未论化雨留苗犊，且看中庭伴鹤琴。
色色罗衫称体裁，铺宫新例一齐开。菱花小样黄金合，昨夜真人进药来。
呼唤不曾离左右，大都相见一番难。攒眉切齿归来日，痛骂国师南北山。
轻薄薄雾诘朝晴，岸柳江梅著树明。更向若耶溪上听，旁人歌唱尽春声。
南言莼菜似羊酪，北说荔枝如石榴。自古论人多类此，简编千载判悠悠。
惠施徒自学多方，谩说观鱼理未长。不得庄生濠上旨，江湖何以见相忘。
身由疲病难从政，性本颛愚不学禅。到老岂能成一事，饥餐渴饮谩随缘。
春风庭砌长兰苕，堂上慈亲冠凤翘。彩服尊前映朝日，回銮紫诰下青霄。
扰扰城居地独偏，草庐虚敞称高眠。一篙春雨池塘阔，旋理纶针向钓船。
闻说朝天事已非，滕王阁畔泪沾衣。空江寂寞秋莼冷，张翰何由更忆归。
天横碣石拱皇州，自古黄河向此流。试向支机前借箸，汉廷何处更良筹。
楚国楼台凌九霄，软风行复弄柔条。当年弦管今何处，飞雪满空如舞腰。
琴虽古意元无取，诗近虚名亦懒吟。不是将心就无事，都缘无事可关心。
洞庭春色何年赋，越国王孙几种愁。今日忽亲鹦鹉杓，当家馀韵落芳洲。
迟迟送客过前溪，脱木风高日易低。寂寞归来理残菊，野禽啼在竹篱西。
仙人驾鹤上三清，坛石空留万古名。昨夜碧天星斗烂，不闻朝礼步虚声。
曾随幕府典兵符，郡国犹藏汉版图。此去若过泷水上，逢人应说旧苍梧。
纤纤碧草与阶齐，浓绿阴中杜宇啼。花院昼长听政好，带声飞过粉墙西。
两鸟相酬声沸天，治平重著一啼鹃。鸳鸾鸥鹭无栖处，缄口于今三百年。
无事之时无事身，天将冲淡养吾真。鸱鸢啄腐成滋味，岂识朝霞吐咽人。
复古还淳元结文，可怜杨浚独知君。当时自号为聱叟，立事垂言信不群。
古铜瓶中红牡丹，宛如仙女醉乘鸾。娇姿不贮黄金屋，却向茅檐造次看。
阴崖石髓养根芽，半吐全开总是花。谩有国香谁见采，美人迢递在天涯。
建节凉州万里回，若为乞取铁丘台。江南大似淮南日，强为君王卧治来。
守臣忧国愿年丰，半刺双凫此念同。安得时旸时雨若，有生均在泰和中。
诚明静定道之宗，动静相因罔不同。日用平常存一正，自然天理感而通。
一个端坐吃不足，二个同槃则有馀。缺齿老胡曾未会，洞传今古在吾徒。
洛畴五福古难并，四福还因好德生。开秩九龄从此始，更期寿域看升平。
雪政飞时梅政开，倩人和雪折庭梅。莫教颤脱梢头雪，千万轻轻折取来。
落拓无能一病夫，多时误却酒家胡。明朝病起看花去，斗酒一钱犹恨无。
自古悬崖深蔽日，此心圆镜本无尘。会知明暗非关石，便是岩中得道人。
九五飞龙宝殿高，朝回常倚赭黄袍。星祥一过天王目，长夜经纶不厌劳。
深宫三鼓夜方分，梁祖唯知虑太原。错料诸儿非彼敌，斩关还入万春门。
还携国手出人间，洞里云封玉局闲。却道仙家无岁月，误他樵斧烂春山。
连日青山共好怀，胜游清话两悠哉。诗筒又促乘流约，佳骑明朝来未来。
风入昭阳池馆秋，片云孤鹤两难留。明朝独向青山郭，唯有蝉声催白头。
清劲姿标浅淡黄，幽篁古石共冰霜。生来不是春园物，老向枯枝死亦香。
玉局摛文毫尚湿，金华开卷席犹温。不妨缴纳朝堂了，帝赐新衔号后村。
节物相催似转蓬，御筵仍见彩丝红。君王未押群臣燕，先酌蒲觞寿两宫。
六花飞满菟园中，枚叔挥毫自国工。江上挂帆千里去，兰台今借大王风。
八十一丝声太古，伯牙山水伯牙知。寻常袖手休经鼓，那得黄金铸子期。
昔也惟珍一角麟，如今双璧更惊人。今朝苏子晋朝陆，许事从初又一新。
岂独西坊来往频，偷闲处处作游人。衡门虽是栖迟地，不可终朝锁老身。
南宫跨鹤九天遥，云暗房山怅莫招。赖有吴兴书跋在，画图珍重似琼瑶。
国虽褊小亦封除，疏奉仙灵意气馀。犹有黄冠说前日，开元曾是下天书。
睡馀罗袖印眉山，行傍妆台理坠鬟。圣主忧勤排当少，犀椎鱼拨总成闲。
画船载酒及春晴，潋滟波光碧玉城。桥外绿杨谁系马，水晶宫里管弦声。
宝阁翚飞灿碧霄，中藏奎画叹先朝。要令冠带升堂者，日日羹墙遂见尧。
甍栋相连数亩中，出门遥见大明宫。朝元虽共浮丘伯，煮苕还同桑苎翁。
属国难酬白发郎，延平谁与吊沙场。陇西使者如云出，却要迎归右校王。
花前自梦旧君王，花外宫车绕御墙。宫女思归似啼鸟，鹧鸪飞入小咸阳。
滕王歌舞旧城楼，一度登临一度愁。惟有西山南浦景，教人千古说洪州。
偃柏垂萝古洞春，上人飞锡此何因。非关福地寻仙侣，自向青山认法身。
禅宫远嵌碧山幽，亭榭凌风居上头。举酒天边赊月色，振衣林表拂江流。
露华如水蘸宫墙，红豆花兼荔子香。多少峨眉闲待月，九龙帐底贮归郎。
海国名鹰岂鹘胎，渥洼天马是龙媒。明时不惜黄金赐，只欲番王万里来。
我师一念登初地，佛国笙歌两度来。唯有门前古槐树，枝低只为挂银台。
每见营营止樊棘，不应遗矢未央宫。恐报苻坚笔端事，自疑今在洒心中。
惩羹吹齑岂其非，亡羊补牢理所宜。白头始访金丹术，莫笑龟堂见事迟。
泽国霜晴过雁天，翠微秋色净无烟。归来好记登临处，苜蓿盘香第二泉。
兀坐松阴理玉琴，晚风吹月上天心。空山夜静无人听，只有嫦娥是赏音。
松楸深拥若堂封，仙树婆娑八月风。奕叶儿孙高处折，人间别有广寒宫。
太一相过烛未销，朝元钟动郁罗萧。身轻不怕琼台滑，蹴踏青霞上斗杓。
梁王苑内歌明月，西子台前醉落花。昨夜海棠添蜡烛，今朝鹦䳇唤琵琶。
雷雨垂垂翠色繁，古松阴里了歌喧。问渠何事为人语，我爱山中听鸟言。
自是仙家别样妆，风来疑解舞霓裳。异香只许蟾宫采，不与秋光作伴黄。
曾看南朝画国娃，古萝衣上碎明霞。而今莫共金钱斗，买却春风是此花。
笑向来人话古时，绳床竹杖自扶持。秋深头冷不能剃，白黑苍然发到眉。
从来贫贱少先容，况复娇痴入汉宫。一朝掩面辞君去，始悔无金买画工。
楚国茫茫尽醉人，独醒惟有一灵均。𫗦糟更遣从流俗，渔父由来亦不仁。
古墓崔巍约路岐，歌传薤露到今时。也知不去朝黄屋，祗为曾烹郦食其。
才人命薄古来然，消得香闺几日怜。一代文章今已矣，更无知己似卿贤。
新诗字字救朝饥，仁义之言反类痴。谁办千金收骏骨，大胜列屋养蛾眉。
夜半兰房春守宫，龙膏香浥紫金筒。封绡一点春无已，几度花开不减红。
兵围梁殿金瓯破，火发陈宫玉树摧。奸佞岂能惭误国，空令怀古更徘徊。
前朝画史李龙眠，想像流觞曲水边。四十二人同列坐，茂林修竹尚依然。
调御出火起正念，萨埵捧香生信心。二士之意在笔外，彼太古者何情深。
不将朝服换斑衣，正以亲年慰所期。却恐英名喧众口，未容莱子作儿嬉。
千门花柳转枫宸，百和香中过辇尘。银箭忽从天上落，六宫仙子听时辰。
红叶琵琶出嘉州，四弦弹尽古今愁。胡沙漫漫紫塞晓，汉月娟娟青冢秋。
落在西湖有岁年，不因和靖独争妍。谁知道尽香和影，万古新诗不在编。
方六七十如五十，七六方成一百三。清秋千古谁相似，鹤在松风月在潭。
翠压群峰地形直，落日猿声在空碧。天风吹散断崖云，古松长露三秋色。
春草千里碧沈沈，苍梧云昏湘水深。此中自古行人怨，鹧鸪双啼斑竹林。
三入唐兴寺里宿，闭门风雨云垂屋。今朝披雾立山椒，始识唐兴真面目。
神龙奋迅挟风雷，汹汹鲸波一叱开。万国班声海应沸，太平天子自燕来。
映日仙花绝代英，开元妃子喜相迎。古来惟有清平调，学士流中第一名。
燠寒谁问老亲衣，作鲙今朝亦已希。忆得姜家新妇在，泉中跃出鲤鱼肥。
住近韩家昼锦堂，不将牙纛诧同乡。翻嫌相国归来日，腰下犹悬太守章。
夜进麻词晓未宣，满朝簪笏尽谊然。李甘轻肆君休议，不相奸凶已可贤。
出仕常骑秃尾驴，归休自驾折辕车。今朝偶遇村夫子，借得齐民一卷书。
君王城上竖降旗，妾在深宫那得知。十四万人齐解甲，宁无一个是男儿。
棠阴为政有光晶，号令风行鬼亦惊。和气发来藏不得，直教丹荔背时生。
青山吞吐古今月，绿树低昂朝暮风。万事有为应有尽，此身无我自无穷。
轩冕难遮两鬓华，官居虽好不如家。一心懒上朝天马，要趁春风归种花。
万古亭亭倚碧霄，不成擎亦不成招。何如掬取天池水，洒向人间救旱苗。
终朝圆觉不曾迷，底事劳生强是非。一扫浮云纤芥尽，个中心月自光辉。
尽道今年岁运恶，谁知最好是今年。夜光明月反散落，遗稿一朝成巨编。
便把长江作界河，负舟半夜溯烟波。明朝方觉田文去，追骑如云可柰何。
太极光阴不计年，圣贤千古此周旋。九夷自陋吾何与，长在回瓢点瑟边。
名将生降负己知，丧师辱国死犹迟。河梁羞与子卿别，携手空馀五字诗。
柳色参差掩画楼，晓莺啼送满宫愁。年年花落无人见，空逐春泉出御沟。
兀兀灯前千古思，古人心在不同时。同时只好今人笑，暮夜怀金尚畏知。
细数前程归兴浓，停舆更恋武夷峰。棹歌九曲今犹昔，谁和千秋万古风。
北山吹雨送残春，南涧朝来绿映人。昨日杏花浑不见，故应随水到江滨。
何处朝冠与病冠，青山一笼荷同看。也知不与行藏别，画得丘轲样子宽。
山城亦自有游人，柳色千条汾水滨。见说汉宫新赐火，况闻楚客唱阳春。
霞帔星冠赤锦绦，玉熙宫里荐仙桃。天王亲捧瑶函拜，五色龙光生衮袍。
石庵画竹妙古今，菊也亦复钩其深。相逢莫认花颜面，同是岁寒君子心。
敌国兵残失战船，石头王气晓连天。当时一战雌雄决，绝似周郎赤壁烟。
青鸟闲将病耗传，惹伊愁绝转生怜。今朝教向当窗见，已试梳头晓镜前。
为诗直欲无前古，留骨如今锢一山。富贵当年人曷在，只君诗价满人间。
涂脂抹粉岂长妍，得宠宜思辱在先。万古宫人斜上望，淡烟衰草为凄然。
罢相归来再读书，定林庵内守清虚。少年错解周官处，悔杀当朝是误渠。
先生尝此傲明时，绿袖清波万古奇。应有好名心未息，滩头洗耳欲人知。
少海无波鹤禁虚，满朝闭口养曹蜍。白袍乌帽和宁外，却有山人请建储。
歌歇陈宫玉树春，可怜商女亦成尘。老成惟有秦淮月，往日曾经照古人。
心田但使灵芝长，气海常教法水朝。功满自然留不住，更将何物驭丹霄。
晓来悲接夜来欢，安不人惊梦不还。已御翔鸾天上去，委形空寄古楼山。
当年歌舞醉仙城，想像精魂泪欲倾。终古嫣香应不歇，骚坛期结后生盟。
王吕纷更尚治安，史韩椓杙始凋残。乃知元祐调弦易，却是端平变局难。
闻君欲去潜销骨，一夜暗添新白头。明朝别后应肠断，独棹破船归到州。
新买斋居近学宫，传家书籍尽堪容。北窗又有娱情物，三里青山百丈峰。
玉镫惊骦趁早朝，天香成阵暗蝉貂。平云无复偷闲到，溪阔烟深锁市桥。
打并人间名利心，万山佳处一溪深。仙家忍饿禅家苦，老子梅边政醉吟。
舐犊酸辛入客怀，何堪婪尾更传杯。却思拈拂谈名理，肯惮携筇数往来。
落落朝廷醉眼中，苦缘忧国愿年丰。老臣心事如工部，只有升沈迹未同。
上如尧舜爱民深，宵旰忧勤冠古今。后苑珍禽都放尽，万方人识好生心。
薜荔花开僧舍闲，佛香时列竹窗间。朝来小试南唐墨，写得溪南数叠山。
只争一水是江淮，日暮风高云不开。白鹭倦飞波政阔，都从淮上过江来。
朝廷德泽遍封畿，避水人家即日归。独愧因漂如木偶，未还田舍理柴扉。
春深杨柳花拂楼，闲理琵琶自写愁。惆怅玉关人去远，珠帘不忍上银钩。
步向端门足力迟，仰瞻双阙隔缡褷。三年江海都如梦，老态今朝始自知。
祚终四百巳无汉，滩历千年尚姓严。终古祠堂钓台侧，水光山色拥高檐。
溪山虽好政须人，终日伥伥此水滨。试并栏干一回首，祇馀鸥鸟似相亲。
翠辇红旌去不回，苍苍宫树锁青苔。有人说得当时事，曾见长生玉殿开。
欲曙九衢人更多，千条香烛照星河。今朝始见金吾贵，车马纵横避玉珂。
韶阳偏逐禁宫先，三月青榆满地钱。嫔御直归多逸乐，高吟赓和缀新篇。
莫道溪山阅世长，溪山今古几兴亡。金丹大药皆虚妄，别有长生不死方。
扰扰近郊别置屯，防秋急在塞边藩。共言万灶军声盛，总为千仓国计尊。
羡师尽得山林趣，顾我初无朝市心。欲把山林换朝市，市朝未必似山林。
泽国春非上苑同，近郊花木漫青红。今知圣化敦风俗，不许移根入禁中。
一身狼狈逾冬秋，姊妹人人叹白头。刚得在家三日好，明朝行李又杭州。
久脱朝簪岸幅巾，疏慵闲托草堂身。年来渐识幽居味，着处题诗发兴新。
落日泉声咽梵宫，依檐山色翠摩空。刘晨去后门长启，时见桃花满地红。
几夜猖狂别恨侵，踏歌相送最情深。明朝独醉黄茆店，更有何人把烛寻。
禁门宫树月痕过，媚眼惟看宿鹭巢。斜拔玉钗灯影畔，剔开红焰救飞蛾。
由来邪正是安危，不信忠良任伯嚭。自古家家有容冶，何须亡国𣨼西施。
万古青山自落晖，白鸥穿破水云飞。孤舟江畔无情思，闲与儿童咏绿衣。
修明国政保关山，岂在驰驱纵送间。空使流人登剑阁，向风长喟笑庸孱。
南国名花映夜舒，亭亭犹忆碧窗虚。可怜陌上遗钿路，不得重经油壁车。
匆匆朝罢九重天，便按蓬莱御紫烟。趁得蟠桃花下宴，鼓箫诸部约三千。
遇酒逢春触处春，白头相视若天伦。须知丞相官仪重，不及琳宫自在人。
朱门粉队古相轻，莫拟侯家说定情。金屋贮娇浑一梦，不如寒淡嫁书生。
江雨霏霏梅子黄，田家尽室治田忙。青裙携饷谁家妇，赤脚踏车傍舍郎。
竹光野色净祠堂，古木千章俨在傍。矫矫先生竟何往，痴儿犹认石为羊。
谁将幽韵泻朱绳，赢得风神寄野僧。澧上国香还几种，欲钞花谱问零陵。
空中鼎立石为朋，万古崔嵬不可登。莫是三峰移海岛，至今高出白云层。
沙边柳色已知秋，多少琳宫在上头。曾向金陵门外望，莫愁湖水不胜愁。
宿酒朝来醉尚残，胸怀眊氉腹仍烦。牡丹坛上栏干脚，自刮霜毬衮舌端。
朝天初自玉清还，鹤氅生凉凤管闲。想见上方挥洒处，雨馀星月满仙坛。
长信宫中秋月明，昭阳殿下捣衣声。白露堂中细草迹，红罗帐里不胜情。
古寺僧囊见水经，未贪饮菊学长生。棹船且向南零汲，欲试高人识鉴精。
今古多闻迁史记，一峰何必我同年。先生存作垂千古，东白曰然我亦然。
碧水丹枫万国秋，月斜风冷夜悠悠。何人长啸青霄外，独倚云端白玉楼。
经纶事重国恩深，心忆青山未许寻。忽见石田新画障，一时高兴满云林。
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
绿林清旦正朝饥，岂计行人瘦与肥。为感在原哀叫切，鹡鸰休报听双飞。
龙骨穿云水上天，熊蟠抉地土成川。朝来泥淖漫胡处，日落星河已湛然。
古来观社见春秋，茜袂银钗尽出游。欲与鲁人同猎较，可怜身世尚它州。
锄颣除荒政若神，俗安民靖绝纷纭。清宵不见犬吠盗，绿野更无羊败群。
老郎荷锸开浅洲，小儿曳缆送官舟。朝朝去见垂杨柳，不管流离苦到头。
香筵酒散思朝散，偶向梧桐暗处闻。大底曲中皆有恨，满楼人自不知君。
西母瑶池宫殿高，夜明帘捲玉丝绦。隔云听得东方笑，三度曾偷碧树桃。
遥传天语下青霄，使节荣瞻驻此桥。燕喜有筵供胜会，旧家文物话唐朝。
石门酌水赋新诗，旧事曾闻吴隐之。习习清风化贪懦，不图今见古齐夷。
北斗下卓河西流，先生醉歌吟未休。不为长安一片地，何人能破古今愁。
君王游乐万机轻，一曲霓裳四海兵。玉辇升天人已尽，故宫犹有树长生。
太史论文战国同，杜陵诗体次王风。即看今代词林伯，未觉前贤采笔雄。
列宿回元朝北极，爽神晞露滴楼台。佳人卷箔临阶砌，笑指庭花昨夜开。
世路羊肠不可之，强将情绪托新诗。素丝黄黑岐南北，政是长悲痛哭时。
万古神山入盛谈，而今真得对晴岚。禅门邂逅能留客，茶泛磁瓯酒欲酣。
炀帝龙舟向此行，三千宫女采桡轻。渡河不似如今唱，为是杨家怨思声。
木槐为国竟如何，梦境浑如世事多。老我久无名利念，笈看行蚁上南柯。
洞门虽向扶桑开，洞深不放阳乌入。古来道士今莫逢，石壁乳流苔正湿。
放鹤何年鹤未归，红衣几欲点霜衣。低徊不作朝阳梦，徒抱丹心向日飞。
高沙风快走苍云，小艇供鲈摘紫莼。野泊终朝爱清景，不辜闲禄太平身。
虞舜南巡去不归，二妃相誓死江湄。空留万古香魂在，结作双葩合一枝。
朝罢金銮是醉乡，香炉飞瀑晚苍苍。布衣早悟云泉兴，不到秋霜满夜郎。
气形与理一齐生，诚妄相须两并行。须是本心无走失，所存熟后自能诚。
能辞朝市隐山中，爱种青松听好风。不学许由长洗耳，谬为图谶悦萧公。
无柰春芳损客心，每于江上独行吟。朝朝莫莫寒潮水，不似归愁一度深。
万古西山朽骨丛，中有魂魄化为蜂。饿死空窼不飞去，犹为君王守故封。
吴塞蒹葭空碧海，隋宫杨柳只金堤。春风自恨无情水，吹得东流竟日西。
庄𫏋滇南路不迷，相如拥传汉宫西。而今帝业驱铜马，莫遣儒生辨碧鸡。
天资孝友本生知，不愧周人七子诗。绝妙好辞旌至性，丰碑千古奉坟祠。
荥阳县东千占槐，人言曾见汉朝来。不知几觉南柯梦，直至如今唤不回。
慈元宫殿已飞灰，千古胥涛隐怒雷。犹忆二杭风景好，钱塘江上看潮来。
飞飞细雨湿花朝，不省阳乌影动摇。晚色漏晴山又紫，始知阴沴已潜消。
武侯祠庙遍空山，万古名垂宇宙间。昔日南人皆稽首，至今歌舞聚夷蛮。
五柳清风一布袍，百年风味也吾曹。古人岂必今人是，且放先生酒处高。
古来官职妒诗篇，二物双违不肯全。君被诗篇折官职，如何又寄一新编。
仙岛焚香礼玉虚，紫麟催驾五云车。西宫侍女多娇笑，录尽三天未见书。
三国连兵敌就擒，晋阳城下碧波深。风涛撼处看沈赵，舟楫不从翻自沈。
袖手闲居德日新，静安增伴四时春。君方入室慰此老，肯作浮阳愧古人。
轩楹错粲对泉宫，菽水庭闱在眼中。别有孤丘漆灯灭，宁馨何处哭秋风。
睡美春来常失晓，日高衾暖懒翻身。戏将古寺闲房趣，夸与闹中无事人。
杨梅泽国最荣昌，此岁移来入上方。造化想知偏借力，结成繁实胜江乡。
满地落花收不得，子规声里抱愁眠。贫家无日非寒食，未必今朝始禁烟。
文正夸传有义田，青蚨长散见朝烟。平原信使能招客，只在豪华节侠边。
庐阜清风长官宅，渭城朝雨王维诗。束西绿遍河桥路，长与离人照酒卮。
逍遥自在何拘束，天地希夷无返覆。勿把他心向外求，真宗理道相和睦。
白云孤鹤暮知还，晚泊钱唐看越山。珍重今朝重展卷，吟诗作赋北窗间。
黄金未变千丝柳，白日初迟百刻香。圣主本无声色惑，宫花不用妒新妆。
刊删理障觅天根，心体昭昭会一原。岁暮更宜深燕养，莫埋书册动风幡。
唐变租庸调之后，皇朝列圣踵□馀。□科若使犹仍旧，人到于今□奠居。
嬴秦烈焰掩全齐，谁遣君侯更向西。关上月明关下路，英雄千古怨晨鸡。
南人北人朝暮船，东梁西梁今古天。兹地何时复回首，溯流千里到家园。
种柳城南河水流，枝枝叶叶是新愁。窥人昨日犹青眼，吹絮今朝已白头。
自知酒量防逾矩，敢诧诗才妙斲轮。古圣贤心得丝许，虽非尼扁异愚民。
郊庠已见咏台莱，近密仍多著撰才。汉武得人何足道，内朝今亦盛邹枚。
两朵牡丹开国艳，千丛黄菊散秋葩。可怜宾主欢娱地，只向尊前不语花。
白发青衫晚得官，琼林宴罢酒肠宽。平康过尽无人问，留得宫花醒后看。
一点芳心肯破悭，恨无红锦护朝寒。花如解语应须道，多谢诗人著眼看。
风引春心不自由，等闲冲席饮多筹。朝来始向花前觉，度却醒时一夜愁。
清溪西岸作鹑居，敢怨投闲百不如。喜得君家好兄弟，相逢如对古人书。
隋氏廷中列百官，几人风节动朝端。越公事势炎如火，独有梁毗会忍寒。
不利不名空去国，雁飞叶落未归来。秋风肯待主人至，篱下黄花随意开。
北风吹人不可出，清坐且可与君棋。明朝投局日未晚，从此亦复不吟诗。
玉壶春酒别情深，满向迎恩桥上斟。惆怅为君歌一曲，拳拳报国爱民心。
开尊且醉圣贤酒，理棹时乘旦暮风。懒为躬耕咏梁甫，敢将高卧敌隆中。
自昔尧汤水旱年，祇缘先备国无捐。我今皭火区区甚，惭见容光照洞天。
嫩云零落树参差，忽见千峰豁所思。酷爱似看名手画，难题却忆古人诗。
令节繁华燕赏新，太平天子重词臣。诗成总是宫娥品，席上惊看夺锦人。
君家主政事真乘，日夕焚香礼孝陵。一代遗臣金粟佛，三朝高士雪庵僧。
火枣交梨近可餐，不须地肺及天坛。龟藏坎海毛皆绿，凤宿离宫色自丹。
萧萧风雨送行舟，小泊垂杨古渡头。不忍缓行江上路，落梅片片是诗愁。
两行古木影交加，山欲侵云水见沙。最好岭前鸥鹭起，竹林深处两三家。
牧歌樵唱自朝昏，白首何曾出洞门。一度草青添一岁，如今世代长儿孙。
天池一雨洗氛埃，全晋堂堂四望开。不上朝元峰北顶，真成不到此山来。
黄檗山中话裴相，独龙冈上忆舒王。相公留得溪边寺，千古佳名在郑乡。
菊本离离趁雨栽，杞根成垄更深培。诗人自古无供给，倘有敲门载酒来。
赤壁矶前江急流，周郎功业莽悠悠。惆怅沙边雨中树，无言供作古今愁。
大淮东下接黄河，功比当年瓠子多。治粟舳舻衔尾入，黄旗珠纛照烟波。
千古甘心冷淡中，却于春事不相同。东风祇解吹花落，吹得花开是北风。
滤罗闲佩氎巾轻，秋籁随身指去程。辇下大僚多好事，退朝谁著道衣迎。
谷雨宜晴花乱开，一壶春色聚书斋。园林此后无车马，竹杖芒鞋政自佳。
朝朝送别泣花钿，折尽春风杨柳烟。愿得西山无树木，免教人作泪悬悬。
秋云鸣佩入金华，绿眼仙人扫落花。无数石羊餐古雪，知君已到赤松家。
鳌极虽倾力可全，古来遗事已茫然。空怀五色山中石，大手何人解补天。
陶邑诸侯地四通，衣冠海岱故称雄。宰官问俗兼能赋，更似泱泱大国风。
太常天上缀清班，家在金华紫翠间。昨日朝回见图画，双松正对石门山。
珠阙琼宫也太区，十洲仙路枉驰驱。祇今一粟宽如许，翻笑当年挂一壶。
天下承平边事小，将军卧治莫谈兵。公庭吏散无来客，自数阶前挝鼓声。
人居火宅无不有，你亦投身携扫帚。一朝放下困腾腾，明月寒潭只依旧。
身为俗吏趋行部，手𦶟名香祝有年。五色雀飞应荐祉，七星松古自通仙。
天地沉沉夜溯舟，鬼神未觉走何州。明朝遣间应无是，莫恐元戎逐客不。
阿母坟前是尔坟，虚空谁识幻来因。游魂若返众香国，应念衰残火宅人。
一篝灯影夜窗寒，静展青编子细看。会得圣贤千古意，不须场屋苦求官。
江淮烽火照云头，买尽临安去国舟。行见中兴圣天子，一戎大定复神州。
山头飞瀑海中潮，此理谁能问泬寥。秪恐分流从月窟，桂香无限到西桥。
出自坡翁馀百年，传之温国子孙孙。两家文物来归我，便盍投簪去杜门。
朝阳南望即荆阳，一骑驰驱莫惮长。路上榴花今正艳，题舆诗思满奚囊。
海国民皆兴礼义，潢池盗已息干戈。农桑四境丰年屡，箫鼓千村叶气多。
古渡荒城瞰碧天，茑萝斜挂夕阳烟。寒溪不断流今古，枫叶辞秋过客船。
舞榭歌台罗绮丛，都无人迹有春风。踏青无限伤心事，并入南朝落照中。
承家世笃孤忠远，报国心悬白日高。海上于今频北望，宸衷应已念西曹。
宿雨初晴月漏光，琳宫桂子散秋香。相逢尽是他乡客，一举何妨累十觞。
黄鸟翩翩春日斜，野棠枝上占年华。秦宫花木俱零落，犹向东风唤子车。
洞门千尺挂飞流，碎玉联珠冷喷湫。万古无人能手捲，紫萝为带月为钩。
水土平来泽国秋，陈红相望十三州。于今此意从谁语，惟有江淮日夜流。
一种梅生禅老家，屋檐古干恣敧斜。诗人莫讶深红色，可胜寻常桃杏花。
忽惊虚室起潜蛟，云气阴森爽气飘。霜雪不知几千古，长年惟有鹤来巢。
三河名郡郁如林，治行看君结主深。但使便宜长得请，守臣无意赐黄金。
蚕馆风清下箔时，六宫□从献丝归。便教渊室催机织，要及明堂制衮衣。
燕子来时春政好，御园剩拆海棠花。如今翠辇游观少，一片东风属道家。
十世为儒少子孙，一生长负信陵恩。今朝埋骨寒山下，为报慈亲休倚门。
青山放足溪转腰，蓑翁理网儿摇舠。先生畴日骑鱼去，岸上人家谁姓陶。
六奇已出陈平计，五饵曾闻贾谊言。敢惜妾身归异国，汉家长策在和番。
二月宫莺三月花，年年裘马客京华。无端杜宇催归早，非是狂夫不忆家。
自古别都多隙地，参天乔木乱昏鸦。荒垣坏堵人耕处，半是前朝卿相家。
圣皇勤政日临朝，独运乾纲正百僚。岂但英名迈汤武，尊崇道德继轩尧。
古木阴中屋数椽，下临萦折几山川。晚来快雨仍新浴，端觉飘飘意欲仙。
栉栉银云点太清，一天风露月华明。数声何处吹横笛，引起离家去国情。
千门袭吉萦朱索，九禁开晨辟紫闱。宫漏正长天眷重，永宣芳训率三妃。
不独区区操缦间，要期追逐古风还。吾民有愠何当解，学得南风不敢弹。
一囊书重百馀斤，邮吏宁知去计贫。莫讶偏吟望乡句，明朝便见岭南人。
梦里相逢无后期，烟中解佩杳何之。亏蟾便是陈宫镜，莫吐清光照别离。
挂席西归孺子亭，小春阳煦快舆情。满怀今古凭谁问，独对寒山一带青。
桃李名园贵主家，绿腰舞女尽宫鸦。上林无限春光好，未放东风第一花。
百条进自西凉国，易火难灰作瑞看。想得当时宫殿暖，不知门外有风寒。
微霜昨夜下庭柯，东岫朝来爽气多。偶过溪桥探三秀，惊看白发照沧波。
白叟黄童话使君，买牛买犊谕邦人。今年菽粟仓箱满，仁政常为七县春。
五侯鲭具人间味，百衲衣裒天下工。宫体故宜供帖子，玉堂何日唤诗翁。
梦中相见慰相思，玉立长身漆点髭。不遣紫宸朝补衮，却教雪屋夜哦诗。
连岗宿草暗孤坟，今古空馀节妇村。惟有辘轳床上月，夜深犹照井中魂。
千年故国岁华奔，一柱高台已断魂。唯有岘亭清夜月，与君长啸学苏门。
芍药初开第一枝，翻阶国色玉参差。当年记得平山下，花里时将凤管吹。
三寺神灯古有名，我来惟见月华清。非关佛日今消歇，应避文星不敢明。
义理无穷岁月飞，有言难尽易精微。梅花带雪春将半，龙战爻中辩是非。
幽人不见许玄度，千载徒存旧梵宫。水竹回环犹可爱，徘徊山下想遗风。
马瘏前咏闵驰驱，登岭今朝歉瘦驴。自是老来情味减，欲图靡盬可安居。
天北天南赋远游，合肥城下理松楸。多应梦见还家乐，无复眉攒去国愁。
紫薇花下玉丁东，夜午牵牛亦未中。孔壁尚馀金石奏，捲班翻过玉成宫。
两戒山河剖析明，历分十二议尤精。况逢燕国为删润，可信千年说尚行。
棱层宝刹倚晴空，访古曾亲礼志公。明到凭阑时骋目，贾帆千片下江东。
秋水清来不钓鱼，有时遮眼强寻书。过从闲客犹全少，况是朝官更合疏。
妾在深闺君别离，泪痕如雨雨如丝。枕前红泪窗前雨，暮暮朝朝无尽时。
卿到朝廷说老翁，秋来相顾尚飘蓬。钓竿欲拂珊瑚树，未掣鲸鱼碧海中。
柳动晴风拂路尘，年年宫阙锁浓春。一从翠辇无巡幸，老却蛾眉几许人。
辉辉朗月照横坡，风景其如此夜何。要识长官新政好，冈头深夜听弦歌。
苔封九锁碧琅玕，中有仙宫玉佩寒。阊阖忽闻呼案吏，来乘灏气跨青鸾。
不是耳从声畔去，亦非声向耳边来。新罗国里打斋鼓，老汉钵盂齐展开。
任公垂钓古来称，千载危台尚可登。尺泽只今无处觅，悬知深谷解为陵。
桎梏真知行路难，况逢九九有余寒。忠猷总是邦家虑，死亦今朝心自安。
杨柳青青叶尚稀，赠行空有泪沾衣。他时何处添离恨，水国秋风一雁飞。
水染青红带一条，和云和雨系天腰。玉皇为厌皇宫倦，故筑空中万丈桥。
朱弦斜抱月明中，翠袖轻调半逐风。一曲关山无限恨，相思犹自到离宫。
梯山蕃使入疆频，岁捧瑶觞奉至尊。申观万年方祝圣，王春正月更朝元。
斯道难言自古来，野孤禅并斗筲才。从今兰谱开三日，赖汝登坛扫劫灰。
淡烟疏雨又青山，月映横枝古涧寒。十日笙歌一宵梦，无人起就月中看。
丽华朝夕侍宸游，秋月春风醉不休。擒虎兵来狎客散，歌声犹在望仙楼。
南北风尘入梦惊，书生抵掌竞谈兵。古来豹略推黄石，却向缑山吹凤笙。
熙熙乐国似登台，北圃南亭春事催。惆怅音尘难再会，瑞香应已绕檐开。
满路清霜逗客衣，五更初点放朝归。才微袜线知无补，心著寒灰不共飞。
传舍清幽地步宽，晨炊未熟且凭栏。秋花不改真颜色，留待天朝使者看。
洞天三十六非虚，今古称奇事可书。深坎闭藏惟巨石，只应方士识龙居。
携锡西山步绿莎，禅心未了奈情何。湘宫水寺清秋夜，月落风悲松柏多。
壁立崔嵬不计寻，千峰罗列献奇深。等闲伫立遥观遍，流水高山万古心。
四山古木变精灵，闻得相呼来听经。夜深经罢各分散，灯火满林如乱星。
春花春树压江湄，肠断宫人斜里时。若非秦女磨笄冢，自是湘灵鼓瑟祠。
盘磴回廊古塔深，紫芝红药入云寻。晚吹箫管秋山里，引得猕猴出象林。
八十衰翁力既愆，强扶藤杖出门前。朝晡恃粥何劳叹，齿脱牙摇已数年。
城西好事主人家，走送天香国色花。岭阯三年才见此，便应奴婢命山茶。
江左才人冀北群，一朝顾盼重风云。知君别欲传衣钵，聊借光辉烛我军。
误辱鄱阳士庶怜，闭门不许出朝天。间行虽乏相如璧，得句全胜子敬毡。
六月长安冰井台，雪宫杳杳风门开。江边此日苦消渴，阙下当年拜赐回。
曼倩空为洞冥记，四山半属野人家。长生自古谁能得，惟有苍松管岁华。
载酒堂前草几青，东坡赢得古今名。若教时宰知公论，悔不当初作从伶。
虞园虽是古浮图，诃子成林久已无。一片花宫生白草，牛羊争上尉佗都。
洞门一夜起凉飙，万籁无声听渐遥。记得朝回明月底，井梧埤竹共萧萧。
珠帘绿缬紫葳蕤，小凤头轩花下移。长信宫前宣使急，平阳促马赴瑶池。
晏坐山中二十年，一朝披雾睹青天。出山还似山中物，岁晚霜松铁干坚。
谁道红葩夏日芳，独留黄种吐秋光。五尺竹栏关不住，还将一半露宫妆。
西风夹雪过南荒，欲落东篱深处藏。谁料朝来三径里，花神幻化作秋香。
力回汉鼎未收功，又道将军世上雄。不悟折腰同龋齿，百般装束为秦宫。
周室衰微不共匡，干戈终日互争强。诸侯若解尊天子，列国何因次第亡。
遣公直往面天颜，一奏临朝莫避难。多少焦苗待霖雨，雨霖只在月旬间。
寒蟾生昼洗苍苍，兔杵洴空玉作裳。竟夜彻朝无片翳，翘看直北尽如霜。
天朝交口重声名，公自翛然物外情。氓有焦桐旌往恋，当年靖献与俱清。
草堂疏竹覆渔湾，湖面冰高白鹭闲。自古风人喜流寓，谢公不住会稽山。
爱君谈辩似悬河，更喜交情古意多。长使马周贫作客，令人千古愧常何。
却为多知自不灵，今朝教汝卜长生。若求深处无深处，只有依人会有情。
乌巨东西气候秋，子湖冈陇暮云浮。欲观古佛丛林地，只用凭栏一举头。
古垒云藏一径微，河山依旧昔人非。贪徵往古兴亡事，不觉城头雨湿衣。
万国欢承锡类新，诏从丹峤礼元臣。对扬漫道长安远，咫尺威颜在紫宸。
寇公楼下钓鱼船，横绝晴波已七年。邂逅莲宫论往事，恍疑同在夜摩天。
昔日长饶国手先，如今多病卧林泉。有时闲倚青松笑，犹忆曾输一著玄。
金谷芳菲不可寻，金园乔木翠森森。草堂静倚沧江曲，一榻清风古自今。
王孙公子少年游，醉里樗蒲信采投。指点某庄还博直，明朝酒醒到家求。
胸吞云梦欲八九，日诵古书常数千。撑拄枯肠只堪睡，从君嘲我腹便便。
腹中书籍虽无几，可奈多知作病何。正欲扫除无复理，聊将犊鼻挂庭柯。
只愁江水去无还，石打银涛倒上滩。道是此滩天下恶，古今放过几樯竿。
金镜朝端方委重，玉楼天上更传宣。迂生不识平津阁，因诵遗文亦泫然。
林下横门隔断桥，溪边草径入云遥。青山绿树知多少，谁道书声到市朝。
朝臣咸佞孰知非，张佚公忠语独奇。博士一言除太傅，谥为明帝信其宜。
插汉松杉观鹤巢，琳宫行转碧山坳。寄言万里蓬莱客，关钥双开不用敲。
参稽道德本无言，不二门开阐古先。多谢师尊传演教，要令后学悟真诠。
从行火者笑相招，步辇相将过钓桥。鹿顶殿开天乐动，西宫今日赛花朝。
他日曾休羽葆车，可怜宫寺已丘墟。云台诸将锵冠剑，却遣严光配坐隅。
翰林代祀属前朝，曾说泉南看海潮。二十四年如一梦，乘骢来过洛阳桥。
将军按甲古妫川，万马骄嘶苜蓿天。但使王庭能绝幕，未劳车骑勒燕然。
无成麋鹿久同群，占籍恩深荷史君。万古千今名与姓，得随天柱数峰存。
昨日曾将今日期，出门倚杖又思惟。为僧只合居岩谷，国士筵中甚不宜。
玉皇香案晚朝回，小小星坛向夜开。一炷信香通鼻观，翠鸾飞背酒仙来。
倚天栉栉万楼棚，圣代规模若化成。如许金汤尚资盗，古来李绩胜长城。
上国新行巧样花，一枝聊插鬓云斜。娇羞未肯从郎意，故把芳容半面遮。
香火颓然寄梵宫，精英不与众禅同。临川千古人心在，犹说当年保障功。
广寒宫阙桂香浮，万里无云独倚楼。明月满空天似水，西风吹断海门秋。
闻君家住古长沙，吴楚川途万里赊。九衢夏木皆尘土，归棹惟应看藕花。
天工忽忽度年光，料理人间富贵忙。闲里何曾关造物，一分风景亦收藏。
射圃亭开郡治东，栾城二咏纪元丰。品题一出大儒笔，观者于今矍相同。
故国烟尘惨甲兵，劳生终日望升平。军持带得龙渊水，归去何妨一洗清。
满朝皆醉不容醒，众浊如何拟独清。江上流人真浪死，谁知浸润误深诚。
抚边年久赋徭宽，善政春秋俗自安。蜀道虽危今坦易，登天不比向时难。
百尺危樯倚曙空，古祠箫鼓隔丹枫。谁将一只仙人箭，换作樵溪旦暮风。
夜静门深紫洞烟，孤行独坐忆神仙。三清宫里月如昼，十二宫楼何处眠。
秋思太华峰头雪，晴忆巫山一片云。去国归来犹未得，诗篇遥赠北山君。
心正能令笔不攲，银钩犹冠古今奇。凛然一代英灵气，犹似当年骂贼时。
千里关山拥帝京，万村烽火照连营。天高玉塞朝催战，日落黄河夜敕兵。
心镜频磨发渐斑，照临今古未尝闬。已知所得离文字，此去禅栖必有山。
连朝晴日破层阴，下泽翩翩兴愈深。水际风翻沽酒旆，静看飞鸟过平林。
九江梁楚竟诛夷，自古才高必见疑。脱使郦生犹未死，将军来此亦何为。
皇家新店跨神州，泉府虽盈万姓愁。今日何人忧国计，独劳天子自持筹。
九华宫扇簇春云，上有仙书写八分。林下清风试披拂，布袍应惹御炉薰。
羌笛横吹塞下秋，骁骑铁马满边头。丈夫报国应如此，不扫蓬婆誓不休。
缺月疏星夜己阑，风凄露重逼人寒。邮亭破晓经行处，不似今朝酷鼻酸。
钜鹿诸侯伟战功，咸阳宫殿转头空。如何盖世称无敌，也为虞兮泣帐中。
汉皇车驾拟南巡，河上行宫处处新。杨柳堤边含雨色，翠眉愁结未舒颦。
昔日尝惊堕俗尘，今朝始觉是闲人。夜窗睡起无人见，万里青天月一轮。
已作江湖物外仙，归舟谁遣载婵娟。登楼有客思倾国，几度临风夜不眠。
石乳峰前雷雨来，圆通寺里咏茶杯。明朝又向东林去，山路新晴花正开。
百战西师未可当，云屯千里动襄阳。为予引满银鞍酒，饮马鄢陵古道傍。
先生名字帝所识，三节在道已相望。早晚鸣珂朝玉阙，朱衣正在殿中央。
政好花朝先二日，若同竹醉足千秋。飞杯莫作人间问，细雨疏灯到上头。
海寇无端欲弄兵，满廷文武策谁成。儿夫自有终军志，未必中朝许请缨。
操笔文章学古风，平生羞与腐儒同。相如虽有凌云赋，不及东方射守宫。
次从祐阜至思崇，攒影俱分上下宫。闻似八陵旧山水，地垂西北耸南东。
廿载王春又履端，蓬莱宫阙拥千官。谁知独客双林外，五夜遥听禁漏寒。
员也捐躯死谏君，越王尝胆恨尤深。西施亦解忧人国，尽日攒眉痛捧心。
郡斋空古塞垣西，才喜相逢又解携。若值山东豪侠问，嵇生慵更作书题。
春雨春风能几宵，吹香落粉湿还飘。朝来试看青枝上，几朵寒酥未肯消。
临流何必吊前非，且说吴宫得意时。夹岸桃花烟水绿，画船礼物载西施。
学道躬行意味真，爱君辞气见忠纯。千秋万古先贤传，合作中朝第一人。
水似沧浪好濯缨，先朝曾说五云生。至今不染风尘色，日月双丸镜里行。
古寺荒凉烟景赊，竹林深处是僧家。老梅不识寒暄态，依旧春开几树花。
昼色晴明著色图，山光凝翠接平湖。烟岚自古人难画，远即深深近却无。
似敛还舒嫩觉羞，隋堤如为古今忧。翠尖管取传春意，莫向长亭管别愁。
欲写明妃万里情，紫槽红拨夜丁丁。胡沙望尽汉宫远，月落天山闻一声。
汉苑唐宫世已空，莫将兴废语东风。人间万事皆尘土，一段繁华又梦中。
富贵功名一窖尘，白头人送黑头人。若教总识玄玄理，劫火何曾焚法身。
广寒宫阙插青冥，一带西山簇画屏。霁雪光风融上苑，满城春意护龙庭。
春昼宫娥直退迟，茶馀清话屡移时。困人天气成浓睡，偶失鞦韆伴侣期。
百福雕奁倚再三，荼醾滴露渗朝酣。绛唇不用多妆点，二月朱樱已半含。
伦纪无章古道昏，哇声乱耳讵堪论。千年不睹真儒效，空忆河间礼乐存。
十分国艳贪春煖，一簇芳心衬晓霞。送与生朝添寿斝，洛阳年少洛阳花。
四绝堂前枯柏树，晋人栽植宋人吟。无枝无叶无吟处，聊寓一时怀古心。
种树江头不记春，年来年去祇伤神。今朝忽向江头见，稍有清阴芘路人。
今朝溪女留鲜鲫，洒扫茅檐旋置樽。养老不须烦祝鲠，从来楚俗惯鱼飧。
国师三唤小空时，眼瞩东南意在西。风雨萧萧晓如晦，嘐嘐望尔一声啼。
古碑手集一千卷，河北关西得最多。莫怕他时费人力，他时自有锦蒙驼。
梦隔春云海路长，杨花飞尽莫思乡。闽南不是无青柳，海国遥闻已种桑。
紫微朝罢下天关，稳跨青鸾落世间。两袖春风何处去，洞庭东畔有三山。
浅绿深红映夕岚，子规声在虎溪南。明朝尘土又归去，长忆来时三月三。
万条金线带春烟，深染青丝不直钱。又免生当离别地，宫鸦啼处禁门前。
杖履寻花虎丘寺，壶觞按曲馆娃宫。阿成杀受吴中乐，请入风沙海浪中。
我从观里拜青牛，忽忆龙湖老比丘。李贽便为今李耳，西陵还似古西周。
早时风景爱东吴，一到京师兴益疏。偶向城南疑泽国，夹川垂柳带僧居。
曾宴琼林烂熳红，宝津楼下看春风。今朝忽向君家见，犹忆当年醉眼中。
逍遥社里周夫子，太极图成昼掩关。欲验个中真动静，终朝临水对庐山。
金水桥通紫禁流，玉河堤抱翠云浮。却知秋意宫中少，无数残红出御沟。
画堂松月夜窗虚，宴坐澄心一卷书。莫道画前元有易，静中天理亦森如。
度夏今年未觉难，那知秋热政无端。晚林不动蝉声苦，蝉亦无风可得餐。
自昔安危等置棋，系人著数匪天为。何因国手来当局，要看开奁布子时。
古寺清凉辟草莱，三湘门巷半莓苔。翻然杖锡腾空去，闲看飞云落五台。
天游峰顶看溪山，万壑千岩一览间。夜半道人朝斗罢，坐听飞瀑响潺潺。
浩态狂香昔未逢，红灯烁烁绿盘笼。觉来独对情惊恐，身在仙宫第几重。
春馀客里政无聊，忽报潮头雪样高。急唤清空竹陵酒，旋尝梅子与樱桃。
清明雨过快晴天，古寺寻春亦偶然。浓笑春风穷似我，也将柳絮当榆钱。
群峰排闼势模糊，古木撑烟乍有无。好似罗湘二三月，东郊山翠拥城隅。
再入霜台持宪节，又承丹诏育菁莪。只今理寺通朝籍，倍觉天恩滚滚多。
烧残绛蜡啼千箸，碎嚼冰蚕搅万丝。水国不生红豆子，赠卿何物助相思。
毵毵榆柳带烟萝，落日荒原狐兔多。断港已无流水过，行人犹说古黄河。
胡王知妾不胜悲，乐府皆传汉国辞。朝来马上箜篌引，稍似宫中闲夜时。
江水悠悠绿染衣，淮山渺渺翠成围。南朝鹭序归何处，唯见沧洲白鸟飞。
马祖禅林迹已残，山花开落旧经坛。龙湫一片传灯月，长照雷池万古寒。
石坛千尺薜萝古，沙径百盘苔藓香。不是先生求矫世，懒将日月趁人忙。
当年事事欲探奇，老大无成只旧时。卧隐空山朝倦起，却囊棋子谢人诗。
孤舟稳卧芦花里，占断沧浪一段云。莫向江湖轻钓客，太公千古树奇勋。
径坂仙翁名盖代，得君胶法喜临池。鸡林鼠岛皆知重，尔亦声华万古垂。
剑舞当年识大娘，花奴羯鼓漫悲伤。贞元朝士仍多在，应笑青衫泣白郎。
绿叶枝头金缕装，秋深自有别般香。一朝扬汝名天下，也学君王著赭黄。
朝衣行市头颅落，六印垂腰手足分。旋煮河豚加鲚脍，争如闲处醉醺醺。
竹杖游方几化龙，知君云水本无踪。今朝长揖下山去，他日相寻何处峰。
天气秋高正泬寥，海风虽急不终朝。几畦丛菊如云烂，两岸芦花似雪飘。
满天花雨忽毵毵，定起闲将鼻观参。却是西山山下寺，古薇枝上绽优昙。
芹曝犹堪献至尊，皇王治道有新论。汉庭帝鉴明如日，次第还行贾谊言。
心法两忘诸说到，文章百炼古风回。方惊吸尽西江口，又出江西一派来。
七十二滩声共闻，一朝路向李溪分。梅花无情动春梦，未好忆家先忆君。
合宫深敞匝修廊，万烛𪸩𪸩粲奉璋。自有质文昭俭度，不须扬厉述齐房。
呼儿为我整乌纱，不是无心学孟嘉。要摘金英满头插，明朝还是过时花。
三面松篁簇梵宫，当轩冷砌画屏风。游人试问空门理，云起青山鹤出笼。
白氎禅巾白石龛，跏趺无迹越山庵。朝朝拱立罔明手，昨夜看梅废小参。
莫打流莺宫树阴，鸟中惟此凤韶音。时时啼向房栊近，免得春愁上妾心。
天涯地角古来传，今在天涯地角边。日日江头望江水，蛮风瘴雨又凄然。
琳宫寥阒子声频，树影初圆局几新。门外茫茫名利海，可怜柯烂竟无人。
杜宇曾为蜀帝王，化禽飞去旧城荒。年年来叫桃花月，似向春风诉国亡。
初日新寒政晓霞，残山剩水稍人家。霜红半脸金罂子，雪白一川荞麦花。
冲泥匹马笑重来，可道王阳驭未回。寸禄总非淹国士，北堂还待旅颜开。
红蕖烂熳碧池香，罗绮三千侍汉皇。阿母暂来成底事，茂陵宫桂已苍苍。
梅花千古长如许，堪叹十年人事非。记得大平楼上醉，一枝和月插头归。
垄上痿人卧槁苗，频年郡国诉诸朝。雨师不为苍生起，只纵晴虹作旱妖。
里数二千七百馀，两当冬夜宿中途。举朝五往东西蜀，还有区区似我无。
十日儿号不出房，残梅犹在小瓶香。沈郎唤客煮汤饼，政恐匆匆未得尝。
玉楼倾倒粉墙空，重叠青山绕故宫。武帝去来罗袖尽，野花黄蝶领春风。
古苔危磴著枯藜，脚底翻涛汹欲飞。九陌倦游那有此，从教惊雪溅尘衣。
元正不贺自清衷，睿札频颁念两宫。天相吉音来自北，便知孝悌与天通。
万古清流绕郡回，几朝宫殿化飞灰。钓璜人去秋波冷，岁岁西风雁影来。
八八相催尽不穷，乾坤日月总包笼。行年谁道今朝定，定在庖牺一画中。
朔风微雨橹和鸣，已度钟吾问古城。北路渐遥南路近，伊谁一写个中情。
方壶使者与公期，老我三山乞住持。且约圭峰为社会，一图今古付王维。
断金自古贵同心，要识君臣气谊深。蒙古当时犹进谏，也须随事托规箴。
鱼鼓无声昼阒沈，荒碑积雨古苔侵。忽飞寒雀窥斋钵，偶有驯猿听梵音。
自古功成祸亦侵，武安冤向杜邮深。五湖烟月无穷水，何事迁延到陆沈。
净练平铺月上时，无人吟得谢郎诗。酒酣直欲捉倒影，千古风流几个知。
千古门前水自流，小春天气夺清秋。寂寥方丈黄昏月，照见梨花一树愁。
天地收功固欲全，朝廷恩惠岂容偏。饥羸大众粟不足，县令胡颜入俸钱。
御沟新绿动朱阑，沟上垂杨尽可看。惟有西山九千仞，朝朝阙角倚晴寒。
十里迢迢望碧鸡，一城晴雨不曾齐。今朝未得平安报，便恐飞红已作泥。
官闲亦复一笑适，理楫及此春日晴。追吟乃得伯宏父，便觉侯喜无诗声。
粟侯亭前花一园，客来日日费金钱。明朝碧树春城令，恨不江东问酒船。
要住只须瓢一半，要行只须竹一条。山中迥古无宾主，自来自去亦萧萧。
龙溪山高青若蓝，下有百尺之云岩。丹厓翠壑峻且巉，朝朝莫莫飞晴岚。
一尾追风抹万蹄，昆仑玄圃谓朝隮。回看世上无伯乐，却道盐车胜月题。
宫闭骊山静管弦，翠华巡狩去经年。掖庭无用恩难报，愿上蓬莱采药船。
三楚浮魂不可招，梦游赤壁夜停桡。朝来快读黄州赋，犹喜周郎得小乔。
露湿庭松偃盖青，一声野鹤隔疏棂。仙翁来往无拘束，闲向琳宫读道经。
眼开白日空今古，手把轻云任指挥。寥落生涯壶口外，浑忘天地是双扉。
露漙芳草绿茸茸，淡霭轻烟古画中。行尽葡萄三十里，海山青处日初红。
措置已落古人后，猛省令人愧衲裙。庐山好处轩窗在，留眼归看五老云。
空有丹心贯碧霄，泮冰亡国不崇朝。小臣万死无遗慨，曾见天家十八朝。
事去台空世屡更，桐江山水尚含情。丝纶本是无心物，钓得人间万古名。
梦中了了久忘言，戏写双瞳亦偶然。万古有形皆幻影，此身初不异丁仙。
宋亡死节文丞相，不受宣封信国公。祠庙至今松柏在，世皇盛德及孤忠。
千牛仗下放朝初，玉案傍边立起居。每日进来金凤纸，殿头无事不多书。
南渡衣冠近百年，四朝安稳在吴天。斯民何幸归仁寿，咸戴慈仪五福全。
风流文采杨忠肃，南北雄奇古峡山。怪底蛮江无语鸟，弦歌终日水云间。
庭树朝来好鸟鸣，似闻相唤不知名。神机妙处应须玩，昨夜春雷送一声。
显德衰微国祚迁，儿孤母寡足堪怜。如何宋主迎□□，□□□□□□□。
遥望慈舆宝扇张，帷宫初进紫霞觞。圣人爱日心无倦，转觉铜龙昼漏长。
军中如意挥诸将，依约东山啸咏兄。不遣君王湛酒色，市朝犹足肆王甥。
凤兮未至德非衰，端为漫山水去迟。翠竹成阴有新实，与君朝夕看来仪。
风引仙舟去莫同，自知名愧郭林宗。倦游偶作连朝住，颇觉临邛费缪恭。
许身曾比汉留侯，盖世才名也拙谋。国史未镌身已戮，功成不共赤松游。
青门何在从瓜熟，玉水难忘对竹哦。政复安车裹轮好，情知老子不婆娑。
雪里梅花绽蕊匀，初旸又照柳枝新。今朝山色青如黛，只合楼头望蚤春。
黄阁有贤图国计，皂囊无党害边功。河湟饮马无难事，一点沙尘在目中。
不比人心惊岁移，且看雁影逐春归。明朝已办椒花颂，相对一尊忘是非。
摩尽青云到紫微，玉城风露冷霏霏。政令同落生绡上，亦胜空梁一燕飞。
千载传闻孰是非，高梧修竹晚风微。欲知古寺曾栖凤，楼殿今无燕雀飞。
翟尉归来客尚新，柴门剥啄反嫌频。不如箕踞松风下，次第残编对古人。
灵寿山前古梵宫，粥鱼斋鼓白云中。衲僧若会蒙泉意，竟与曹溪一径通。
清晨叩齿诵黄庭，绛阙珠宫会众灵。斋罢药炉深炷火，戏攀庭树作熊经。
周朝八骏去不返，此地犹传王母宫。昔日瑶池作泾水，仙人元在有无中。
昏朝麟醢凤遭烹，鸿盍高飞入杳冥。成佛生天俱妄想，筑台当日译何经。
镂玉雕琼饤饾中，杯行到手莫辞空。诗仙比作西湖藕，俎豆苹蘩入国风。
相州昼锦堂厨酝，卫国淇川岸竹萌。二物烦君走分饷，时哉乘兴倒瑶觥。
秋兰香里翰林家，只寄新诗不寄花。应笑尘缨恋京国，岂知心在楚天涯。
暑衣初进满宫床，雾縠云绡五月凉。化洽周南无一事，尚吟𫄨绤葛覃章。
治国治民俱外事，存心存念自工夫。心思路绝略观看，佛也无兮法也无。
一去潇湘头欲白，今朝始见杏花春。从来迁客应无数，重到花前有几人。
麦苗培秀腊前雪，稻种浸芽春后晴。野老田夫观治象，便从新岁贺升平。
地上云居有梵天，碧池灵脉泻双泉。不应胜地能埋没，政欲因君佳句传。
一曲丝桐馀古意，百篇风月寄闲情。君诗即是琴中操，底用离鸾别鹤声。
凉生金井未飘桐，月户星楼记古风。乞巧频年但成拙，懒将祈请效儿童。
专诸古巷起秋尘，行尽江南不见人。此地空传有游侠，惟君意气不知贫。
花坞平铺六尺床，梦为蝴蝶宿花房。蘧蘧自会逍遥理，始悟前身是姓庄。
门客家臣义莫俦，漆身吞炭不能休。中行智伯思何异，国士终期国士酬。
忽听昭阳歌吹声，倚栏无语不胜情。青青长信宫前草，尽是銮舆去后生。
山色苍寒云酿雪，旗亭据榻兴悠哉。曲生正欲相料理，催唤风流措措来。
月落西轩夜色阑，孤衾不耐五更寒。君情莫作花梢露，才对朝曦湿便乾。
客子明朝早问程，樽前今夜苦为情。使君亦恐伤离别，不使佳人唱渭城。
定惠安刘理不难，紫芝歌已动长安。试将脚色从头看，高祖如何敢溺冠。
醉乡天地一何宽，不问金壶与玉山。暂得陶陶太古意，醒来应亦恶人间。
禁殿薰风传赐敕，宫门晓日缓催班。小臣未报君恩重，耿耿孤君入梦间。
去年苛政如狼虎，盗贼纵横民散居。那料春来见天日，抱孙门巷买犁锄。
兵戈故国日彫残，野蔓荒烟白骨寒。目送飞鸿度关塞，有书无处报平安。
半窗斜日带东篱，桂子团团已满枝。朝露晚风并夜月，细看一一是君诗。
烟霄闲似在烟霞，唯有龙图学士家。和了御诗垂锦帐，卧听仙乐出宫花。
榕叶青青荔子红，三山十寺粤王宫。诵君好句浑如画，寄我清游梦想中。
何事今朝懒画眉，深宫又是日长时。闲愁不用量红线，看取新添几著棋。
轩台铸鼎已飞升，留与仙祠万古名。羽驾霓旌锁深翠，无因暂听步虚声。
朝来陡觉瘴尘空，远浦平林杳霭中。异境掇移消底力，笔端聊举一针锋。
百年亭子一朝新，三舍先生遇拂尘。城里看花多处所，此中只待采芹人。
今古滔滔一脉流，星移月换几经秋。拖蓝拽绿无穷趣，渔父西岩自白头。
曾说风雷起卧龙，青旗犹自绕前峰。迎神曲罢荒祠外，古木寒烟翠几重。
狂澜公独障东川，忠力能回尺五天。千骑出游应雨止，尚须灯下理残编。
曲肱深闭倚山阁，照眼不堪临路花。一身老去何须出，两脚朝来只欲麻。
月观明妆出汴宫，秋容犹与绛仙同。司花岂是江阳日，傍辇千回倚障风。
都人倾耳候朝钟，争看乘舆出九重。云拥翠华时五色，始知天子是真龙。
云鬟烟鬓缕双鸦，一搦宫腰柳带花。试问行云何处觅，画桥东畔是奴家。
白云流水古城西，雷雨琴心夜不迷。坐到四更天气好，一溪明月柳条齐。
洛阳争睹汉官仪，独着羊裘理钓丝。莫道狂奴犹故态，富春山水是相知。
林花脉脉怯朝烟，雨隔兰庭曲水筵。欲买春花无定价，东风撩乱掷榆钱。
柔情壮志古相妨，富贵劳君亦太忙。骏骨沙场横似雪，金台休更试丝缰。
齐鲁云何两大臣，初无名字挂朝绅。若将出处评高致，更是夔龙以上人。
今朝横棹溪南下，偶值三兄产玉儿。欲识个儿到底处，五云呈色我来时。
柴门傍水是通津，夜理渔蓑昼卖薪。晚市醉归逢鼓吹，笑携稚子看官人。
十里菰蒲百顷陂，秋风袅袅荡涟漪。旅游已信江湖远，水国犹将昼梦疑。
十三宫女善词章，长立君王玉几傍。阿婉有才还有累，宫中鹦鹉啄条桑。
补天立极寄何言，媲德同归太极尊。德寿宫中康寿殿，春来别有一乾坤。
衰草离离雉堞平，牧童空记五婆名。当年版筑功何在，悔不骑羊入古城。
万国归心天不言，诸儒争席异临轩。圣功典学形歌颂，更觉曹刘不足吞。
芳魂零落黯松楸，颠倒华山泣断丘。命薄只教千古恨，一翻风雨一翻愁。
万水千山一鹤飞，岂愁游子暮何之。古今此著无人会，王积新输更不疑。
负妾当时寤寐求，从兹粉面阻绸缪。宫空月苦瑶云断，寂寞巴江水自流。
淡天如水雾如尘，残雪和霜冻瓦鳞。织女无言千古恨，素娥有意十分春。
满目云烟万叠山，梵宫深锁翠微间。市朝多少纷纷客，输却僧家一味闲。
近治江山巳遍游，独遗此景古城陬。酒霞墨雨从今到，应使山灵笑点头。
鸡鸣天子下床梯，内直红妆两队齐。阊阖虎头门大启，春星犹带紫宫低。
七曜天文万古看，长馀彩笔插空寒。欲书人鸟宫中事，龙汉年来罢史官。
永感无心恋搢绅，十年不起卧龙身。一朝黄纸除书下，八郡衣冠尽望尘。
关月夜悬青冢镜，寒云秋薄汉宫罗。君王莫信和亲策，生得胡雏虏更多。
北涧苍苍古木长，南塘夜雨落花香。重来万事堪惆怅，剪烛西窗共一觞。
巫山秀耸不曾高，朝暮阳台亦未劳。可惜湘累哀怨后，美人无命入离骚。
四百馀年鳄不归，七十二滩险莫支。千艘上下无倾攲，波间小艇理筒丝。
钱王古庙锁莓苔，华表秋深鹤不来。昨夜石坛风露重，凌霄花落凤仙开。
春缸落面滑于油，旋泼醅来不用𥬠。穷鬼相随政相熟，莫题荼垒恼渠休。
霡霂朝来浥众芳，晚烟吹暝转微茫。邻家老父来相约，明日田头好莳秧。
昨夜四更三点中，天阍开锁洞瑶宫。婵娟睡起无心绪，闲把银钩挂碧栊。
泽国萧萧晚吹凉，东篱黄菊为谁香。故人一别路千里，夜雨何时更对床。
汉家图治策贤良，董子昌言日月光。自笑腐儒千载后，却劳圣主试文章。
郊原平晚绿萋萋，独上高台意转迷。古树鸣蝉城下路，送人长忆向安西。
晚风知我兴飘然，力战浮云露远天。判却明朝官长骂，与君彻晓引金船。
燮理由来在相门，盎中潜跃化机存。枯鳞涸辙知多少，一并烦公达圣尊。
翠屏千古自嶙峋，此日来游意独亲。忽听歌声林木起，始知天地属闲身。
圣朝臣庶洽垂裳，恸哭非时秖自伤。竟日天威无霁色，容城年少有封章。
阿母瑶池信不通，茂林松柏老秋风。野池春雨丛篁绿，青鸟犹来认故宫。
昨者邳徐表奏通，圣朝除吏遍山东。新来调卒防秋浦，又与山东报不同。
木人睡足理精神，大地山河勿一尘。不是解谈无口论，由来不及世间人。
翰林十载擅才名，廷试南宫数与明。今日东行倍惆怅，重来投牒赴南城。
一样官仪汉代新，乘时大手与经纶。东南自古衣冠地，桐柏山前淮水春。
自古婴鳞或似狂，按诛潘佑事堪伤。凭谁寄语徐常侍，不杀忠臣国未亡。
满面宫妆淡淡黄，绛纱封蜡贮幽香。遥怜未识春消息，乞与一枝教断肠。
滞雨无聊待雨晴，依然饱饭听松声。西风短棹明朝发，一路看山直到城。
春去无花可得攀，石榴不艳却明鲜。昨朝花发今朝落，留得梢头一蒂看。
卜筑礼吾山水胜，清幽期与古人伦。人言此地诚孤野，我亦肯为孤野人。
吴淞江上春初晓，烟水微茫带浅芜。政是玄真归去日，钓船从此落鸳湖。
千古濠梁庄惠词，不须反覆辨真知。直应人意逍遥处，便是游鱼自乐时。
南园莫笑独追寻，明日未知晴与阴。挥手一朝辞逆旅，满堂安用累千金。
春风动地卷红旌，人在清溪阁上行。歌舞洗空亡国恨，风流太守亦多情。
老粟清名雪作宫，揭家健笔骥追风。闲思海内文章士，攲枕蕉花细雨中。
夜泊清溪弄水亭，棹讴徐起月华明。水晶宫畔西湖上，除却两邦无此清。
朝辞白帝彩云间，千里江陵一日还。两岸猿声啼不尽，轻舟已过万重山。
秋风鸣玉雨疏疏，嫩绿临窗半卷舒。似是相知慰牢落，朝来肯寄一缄书。
层甍星拱埶翚飞，乾象盘□百宝围。黼扆中临同北极，坐齐七政运璿玑。
绣旗城上展黄龙，万岁欢传万垒同。霹雳一声妖彗殒，捷书清曙入行宫。
风声不作寒无力，云翳才收月有华。清兴牵人眠不得，开门共看古梅花。
雨作山游兴以心，良知一炬照云林。忽然夜半求真觉，独有春山动古吟。
故国恩深五世馀，强秦回首已丘墟。东风阳武惊尘起，犹似韩椎击副车。
扫地焚香开竹扉，轻烟郁郁闲朝晖。却思昔日延和殿，对罢曾携满袖归。
一榻萧然竹与兰，拥衾话别转留难。明朝又渡湘江去，细雨斜风分外寒。
试论心事一开颜，万事如今只等闲。病起朝朝相唤去，海城西北尽青山。
月色如霜不粟肌，月光如水不沾衣。一年没赛中元节，政是初凉未冷时。
燕台胆落夏台臣，万国衣冠拱帝宸。更把文风兼教雨，一时净洗旧边尘。
让国由衷义亦乖，不知天命匹夫才。将除暴虐诚能阻，何异崎岖助纣来。
莫将新岁便为新，彩仗春幡不动陈。未转东风犹是腊，明朝贺岁莫通宾。
闲人也解有忙时，送客谁令作许痴。一夜黑风吹白雪，昨朝紫陌总黄泥。
扬絮飘花怯远人，荒山古寺阅残春。他乡惟有前朝柏，得见踌蹰送客身。
溪头风浪起虚传，宽大遭逢台阃贤。见说襄城鞭卫士，清朝曾恕范忠宣。
不是天香与国香，如何酿得许芬芳。黄花嚼蕊非人世，身在蟾宫寒欲霜。
秋林濯濯野烟浮，万古江山色共幽。且对暮云闲不散，不知世上有人愁。
殿家前日中和节，相府今朝岳降辰。敕遣貂珰宣赐酒，黄封题作百千春。
把酒从来不可期，吾降今日少人知。但看建德安民榜，便是虚翁德政碑。
仙人朝去莫知还，野色风光一草庵。少室何妨高索价，莫教轻指作终南。
团团如月麻如星，星月和酥燮理成。饼出高门还第一，何如粔籹作人情。
岷峨一老古来少，杭颍二湖天下无。帝恐先生晚牢落，南迁犹得管丰湖。
昔年曾学屏山下，炯炯胡刘风味长。满目青山非故国，人生熟处尚难忘。
素王遗庙屋渠渠，老桧阴浓耀碧虚。无复升堂闻古乐，尚传开瓮得丹书。
一曲渔歌古渡头，几多鸥鹭起汀洲。西风吹散瑶池雪，点破长天万里秋。
千古诗中老斫轮，久埋玉树去修文。野人指点青山下，此是黄家鲁直坟。
辞家远客怆秋风，千里寒云与断蓬。日暮隔山投古寺，钟声何处雨濛濛。
荒烟漠漠双江上，往事悠悠古戍孤。春到偏临青草渡，梦中犹记白鸥湖。
故国悠悠雪外城，南山应复见高棱。向来梅柳春亭月，曾傍诗书夜按灯。
万古遗民此恨长，中华无地作边墙。可怜一代君臣骨，不在黄沙即白洋。
仙衣襞积素中单，物外风尘不染颜。世上几时曾好古，孤标只合在孤山。
单于慰藉恩虽厚，异域荒凉心自悲。惟有庭前清夜月，相随无改汉宫时。
世事浮云频改换，月华千古祇清新。炎风暑气常侵客，纵有凄风亦可人。
湓浦维舟访梵宫，香炉峰下暂从容。重来不为二林景，永远禅师有旧踪。
春风有客梦刀头，政好将军侍太丘。为惜交情留信宿，无端樯燕聒离愁。
国子题名金仆姑，树篱比射尽腰符。分明百步中侯的，踊跃宗王舞袖呼。
题遍寒岩古佛庐，唐人诗句晋人书。山灵亦恨无清福，消得君侯此卜居。
灵药长生是也非，嫦娥偷去度蛾眉。小乔应亦曾分得，飞入蟾宫永不归。
伯鸾卓尔似人龙，且向吴门学赁舂。古人冷淡今人笑，以隶相尊倒托佣。
淇水汤汤日向东，居民似有上皇风。始知世变风移久，浪说桑间与上宫。
雪过三衢越厚埋，却于农事不为灾。今朝方尔半融释，陇麦青青奋出来。
千年圣主应昌期，万国淳风王化基。请比上古无为代，何如今日太平时。
心绪万端书两纸，欲封重读意迟迟。五声宫漏初鸣夜，一点窗灯欲灭时。
黄河洗剑跃双龙，人物由来一偶逢。今古战场羞竖子，不如仙路好相从。
半山辱国卖丛祠，钟步诸坊卷酒旗。村里山农语音好，孔方兄已赦鹅儿。
阻奉晨昏宁孝子，窜投荒远岂忠臣。今朝恩放归田去，留得遗踪警后人。
北客今朝出蜀门，翛然领得入时魂。游人莫道归来易，三不曾闻古老言。
曲录偏容老罪夫，天山从此辟荒芜。请看自古传灯者，问道曾来九译无。
春风得意酌霞觞，翠袖宁禁白露霜。欲向月宫收剩馥，晓窗强理背时妆。
浮图突兀跨高峰，万古江山胜概同。曾倚危栏题姓字，此身如在半天中。
满卷文章为世重，出尘心迹少人同。腾腾自得修真理，不管浮生觉梦中。
海上经年思杀人，绝怜京国旧交亲。过江唯有传柑使，寄得书回是暮春。
清谈何补晋江山，谁与中原了岁寒。惟有白云三四片，飞来自向古琅玕。
秋深凉气满楼台，落叶萧萧拥玉阶。清晓九门金锁掣，监宫先报进鹰来。
霜舟乍渡沙阳水，午饭仍趋旧口烟。楚国山川行欲遍，祗凭诗兴送流年。
选进良家备六宫，仙姿时得本从容。由来真色生人世，不在巫山十二峰。
沙海原南古战场，曲池荒畎荫堤长。相逢折得芙蕖赠，莫向西风笑冷香。
兰枯蕙槁不禁风，一夕吹香入殡宫。把酒试浇桥下水，不容将恨到湘东。
草色初新柳带长，宿烟清露湿朝阳。东山云起西山碧，南舍花开北舍香。
远人夜宿金山寺，坐对画图如梦中。剪烛题诗云气里，不知身已在龙宫。
官船只只离巴城，邻境如何免得惊。镇日爱人堂上坐，夜更朝鼓转分明。
崇朝辛苦上孱颜，泥径初平意暂闲。苍岭东头移野步，眼前便得处州山。
扰扰争棋局与筹，也知一著在前头。终朝下手浑无处，为底无人问奕秋。
读易山中暮复朝，野烟收尽即青霄。凭君一上飞云嵿，旧有仙人剑化桥。
天上人闲自不同，莫将浇俗比真风。真风大抵无今古，万事都来一笑中。
侍帅太监眼非低，也爱州人为立牌。到得徽猷胸次别，政成浑不要人知。
富贵无心生有涯，朝昏务去是矜夸。高眠玩易微吟处，又对芙蓉满眼花。
湖上𫛤鹅映水明，海青常是内官擎。二宫皇后随銮驾，辇内开帘看放鹰。
叠翠凝光曜九天，四时花卉自争妍。个中仙子名卢六，擅得高风万古传。
江上芙蓉老素秋，西风乱飐白苹洲。渔翁罢钓归来晚，一曲沧浪古渡头。
春含竹树翠淋漓，玉立苍苍太古姿。久别仪曹文翰侣，江南蓟北赠相思。
姓丁黄鹤辽东去，客倩仙翁海上人。闻道姓名多改变，只今偕是圣朝臣。
平生知己两苏公，乞与宫商发爨桐。归日雁湖谈夜雨，南枝有信待东风。
无复斯人过虎溪，溪上朝朝新虎蹄。江左风流却回首，几曾极乐在天西。
山云底事夜来雨，藏却奇峰不与看。政说雨中看更好，划然捲起出晴峦。
离宫路远北原斜，生死恩深不到家。云雨今归何处去，黄鹂飞上野棠花。
江阁欲开千尺像，云龛先定此规模。斜阳徙倚空三叹，尝试成功自古无。
故国园林玉树新，路旁休恋野花春。寻常世上痴儿女，只重黄金不重人。
六朝兴废渡河年，旧国归来更黯然。八月边城山未雪，芦花籍藉已漫天。
论功久已冠群侯，更欲王齐愿自留。从此朝家若惩创，王侯应得戒非刘。
小隐居山何太错，居廛大隐绝忧乐。山林朝市笑呵呵，为报禅人莫动着。
东南形胜古徐州，人物休评第几流。落落陈雷天下士，故应连榻卧黄楼。
万突长然古涧松，远烟收拾藉良工。胶媒酿出真消息，付与毛锥立俊功。
久宦空嗟江海身，故园今见岁华新。吴宫柳色寒烟里，不及长安易作春。
照江丹叶一林霜，折得黄花更断肠。商略此时须痛饮，细腰宫畔过重阳。
宋朝受命政维新，魏国称为社稷臣。空使终年读论语，如何不做托孤人。
长干桥外即乌衣，今著屠沽卖菜儿。晋殿吴宫犹碧草，玉亭谢馆尽黄鹂。
团团亮隔松萝古，寂寂虚堂槁木春。一段光明无处著，尽情分付楮先生。
漳河女子荐良童，名在先朝乐部中。记得教坊新队子，江南江北舞春风。
花时伏枕𣨼归情，纸帐罗浮梦未成。不是宫霞分片色，空教笛里落春声。
星斗中天夜向晨，寸云不点月华明。六飞过尽灯如昼，宫漏迟迟报五更。
难逢古鉴明忠腹，长似骚人带病容。几向清溪曾照见，万寻岩壑一青松。
终岁花开不辨名，朝霞多是寒花成。千岩万壑花分色，云海浮沉尽落英。
已度仙桥窥石鼓，上清还在上方头。今霄知有来朝否，胜景应须秉烛游。
南朝宫体袁才子，更说西昆郭孝廉。自是玉台新句好，风流无复数香奁。
塞外风霜冻异常，水池何事旷如汤。溶溶一脉流今古，不为人间洗冷肠。
自古男儿要自强，腰间金印有时黄。时来不用龙泉剑，手搏楼兰献庙堂。
泉声山色古今同，师去尤能继若翁。临别自惭无可赠，一枝聊为助清风。
后垄前冈一色松，相看冠剑几悲风。今朝笑语明朝哭，莫厌尊中酒不空。
九霄日月耀宸斿，万国舟车拥冕旒。南望湖湘云树绿，君王不是爱春游。
露冷金盘酒价添，云埋琼树客愁兼。竹西旧曲无人理，谩捲红楼一半帘。
暮天云尽远山空，夜夜西风入汉宫。铁笛一声千古恨，月明人在女墙中。
湖上春游只爱晴，何朝何夕不晴明。绝怜疏雨微云里，点缀湖山分外清。
曾约机头玉指环，正愁边月几回弯。今朝未信人还蚤，闺梦犹应度玉关。
三纲政自诛辛冉，二盗清由识士行。江左百年半天下，曾知开辟是新城。
万叠云山绕梵宫，黑衣三五坐谈空。适来车马迎门处，一念应归有相中。
苜蓿峰边明月秋，玉关长照古时愁。男儿腰下须龟组，切莫加封定远侯。
托根亦在尘寰里，独得乾坤一味清。朝暮相看心似洗，林梢况有月华明。
笼烟古驿柳依依，贾令池台今是非。傍晚停车来住宿，刻成遮莫送春晖。
盛世岂无谋国者，汉家长忆富民侯。荣名史策寻常事，公论江河万古流。
清庙上尊元不罩，爵呈三献礼当终。巫臣马湩望空洒，国语辞神妥法宫。
何用金丹九转成，手持芝草已身轻。祥云平地拥笙鹤，便自西山朝玉京。
九曜崚嶒傍粤台，仙羊五色未蒿莱。南中自古多奇绩，鼎足还应待后来。
愁乾手自搭连筒，苦雨丁丁杙小篷。乞得花开急催客，明朝恐已著霜红。
金地无尘俯碧湾，苍藤古木获幽闲。老僧袖手垂杨里，静阅渡头人往还。
紫凤双飞晓镜台，玉楼春冷燕空来。蛾眉不及宫前柳，一度春风一度开。
到处吟兼上马吟，总无愁恨自伤心。无端梦得钧天乐，尽觉宫商不是音。
当年曾买三峰住，丹诏犹闻下九霄。乌是逃名渐不早，未须远避圣明朝。
莫向隋宫问六朝，琼枝玉蕊已烟消。只今惟有湖边柳，犹对春风学舞腰。
法达曾经见老卢，半生勤苦一朝虚。心通口诵方无碍，笑把吴鸾细字书。
九原唤起李夫人，谁炷仙香为返魂。一捻宫腰浑瘦损，舞衣微带瑞云痕。
鸡虫底处觅得失，凫鹤无心较短长。医国未能三折臂，忧时空费九回肠。
自古稻粱多不足，至今㶉𫛶乱为群。且休怅望看春水，更恐归飞隔暮云。
理卷霜毛宿晚汀，旅魂应自绕秋冥。西风莫搅蒹葭水，月苦沙寒易得醒。
清朝画省得名郎，嚼麝高谈百和香。水镜欣传佳吏部，更须端委侍岩廊。
是边家画是林家，古句形容亦自嘉。乐意相关禽对语，生香不断树交花。
茫端寒燠关生物，一粲疏花可得禁。香影天机行世浅，风骚古思不言深。
禅家直欲寻空去，却有张僧爱读书。此是秉彝千古性，谁言无极是真无。
碧鸡金马古黔阳，滇海秋摇日月光。自此蛮中无毒热，行台六月有飞霜。
岩下楩楠秋复春，当年觞咏悉名臣。旧游已去成陈迹，佳句还如见古人。
篙子弯弯尽似弓，朝来撑破几莲蓬。玲珑石壁多虫蛀，一缕云穿藕孔中。
小雨飞轻助燕泥，万花零落柳垂堤。紫清宫里人稀到，廊外双双孔雀栖。
宫城日晚度寒鸦，新意虽多旧约赊。商女不知亡国恨，恨君嗔折后庭花。
小招提在白云层，古殿深龛锁昼灯。山北远公曾结社，至今犹有种莲僧。
小窗今夕绣针闲，坐对银蝉整翠鬟。凡世何曾到天上，月宫依旧似人间。
忠勤王室展宏谟，政事朝堂赖秉扶。解职暂酬卿所志，休教一念远皇都。
归去来兮岁欲穷，此身天地一宾鸿。明朝等是天涯客，家在大江东复东。
宫亭不肯一分风，故遣江妃笑道穷。山水有情怜赋客，明年还至蠡湖东。
试上高台问昔游，凤凰飞去几千秋。渔翁暗指前朝事，白鹭洲边楚水流。
忆在长安烂漫游，大明宫阙与云浮。今朝偶上慈恩塔，北望茫茫禾黍秋。
古庙三间矮棘丛，帝魂枉自气凌空。早知今日容身窄，前此阿房不作宫。
万岁山中琼岛居，广寒宫殿画难如。回銮风过黄金镫，飘下炉香十里馀。
墓头古树号秋风，墓底幽人万虑空。独有诗魂消不得，夜深来访竹溪翁。
画堂红酒滞清欢，折得馀芳兴已阑。老去不堪春似梦，笑图倾国贮吟坛。
黄梅细雨暗江关，我入西吴君欲还。马上相逢须尽醉，明朝知隔几重山。
羔羊同时缝素丝，抑抑有老尊其仪。如何多善臣子国，犹有北门怀仕诗。
画角初鸣残照微，营营鞍马往来稀。相逢士卒皆垂泪，八座朝天何日归。
至老从生臭革囊，知他费了几盆汤。更言妙触宣明底，埋没光明古佛堂。
曲折宫墙日影方，堂深人静似山梁。斲榈叶底梅花老，次第风光到海棠。
琉璃宫殿久逾新，仙籍同编一代人。瑶草不曾生感慨，绝无金气有芳辰。
盐官国师古道场，犀扇无人再举扬。留得旧时公案在，只今拈起话头长。
虢国夫人承主恩，平明骑马入宫门。却嫌脂粉污颜色，淡扫蛾眉朝至尊。
金陵千古帝王都，肉食何人解远图。只有爱民真学士，不惭通务汉三儒。
乞得闲身正首丘，朝猿夜鹤怨皆休。静观心地浑无事，祇有君王恩未酬。
大梁车骑日如云，客散夷门酒半醺。更向古人论意气，不知谁似信陵君。
石滩联骑雪垂垂，已把南山入小诗。后洞今朝逢折竹，却思联骑石滩时。
三秋灵匹此宵期，万古传闻果是非。免俗未能还自笑，金针乞得巧丝归。
使臣开闸过高邮，杨柳丝丝拂去舟。宫女开篷犹自笑，闲抛金弹打沙鸥。
飞步崔嵬上九宫，亲题彩笔篆明虹。玉楼临海连天碧，待子扶桑鹤出笼。
仙重三千不可图，从教千古强名模。长因塞北烟尘息，记得江南啼鹧鸪。
新雨连朝水灌畦，薄田千亩及时犁。农夫就饷林间妇，笑指声声布谷啼。
古木苍苍俯碧流，疏篁瑟瑟晚含秋。幽禽独立西风里，似向斜阳叹白头。
不贪斗草事诗书，漫采香芸辟蠹鱼。永日挥毫自忘暑，滴残宫砚玉蟾蜍。
一枝新雨带啼鸠，唤起春寒枝上头。说与朝来啼太苦，洗妆才了不禁愁。
幕府游从盛一时，之人襟宇更瑰奇。西风莫作鲈莼恋，越国江山日要诗。
古田同井今同村，同坐杯盘到子孙。合是田家爱元日，白头拄杖拜人门。
水晶宫阙净无尘，姑射神仙绰有真。宝录自应表万善，冰台安用结双人。
象笏罗袍间绣衣，斑斓五采绚朝晖。退朝擎出龙香篆，知是丹枫拜赐归。
贤科采掇误知名，素卷青衣守进呈。两字早从提笔定，白头空愧古人情。
青山绿树蔽层楼，应有高人隐一丘。客子门前过何急，古今行役未曾休。
旧丝织尽复新丝，辛苦终朝不下机。只恐与时花样别，不堪裁作嫁人衣。
眼中不复见姚黄，从古扬州亚洛阳。何止中郎虎贲似，政堪花相相花王。
选饭朝来不喜餐，御厨空费八珍盘。人间有味俱尝遍，只许江梅一点酸。
竞渡深悲千载冤，忠魂一去讵能还。国亡身殒今何有，只留离骚在世间。
昨日江头晚雨天，一舟如叶可扁然。故人政自把锄急，叹想当时子在川。
四绝之中剧最先，山围宫殿锁云烟。当年鹤驭归何处，世上犹传锡杖泉。
江淮飞雪满河东，尔去长安赋汉宫。到日西山春正好，高楼明月醉东风。
碧琳宫殿昼翻书，时见龙鸾落宝跗。一念清非能却暑，不须更展北风图。
珠树无多攀不已，珊瑚有尽采无穷。海神上诉天公怒，似怕龙宫宝藏空。
朝菌一生迷晦朔，灵蓂千岁换春秋。如何槿艳无终日，独倚栏干为尔羞。
云里幽僧不置房，橡花藤叶盖禅床。朝来逢著山中伴，闻说新移最上方。
卧沙细肋何由得，出水纤鳞却易求。一夏与僧同粥饭，朝来破戒醉新秋。
炉烟飒飒对团蒲，暮去朝来只自如。还见人间好时节，群阴消尽一阳初。
圣帝明王德业尊，亲为清庙国西门。皇心自是超前古，况复贻谋及后昆。
千门万户矗青冥，六国脂膏四海兵。岂但此中非帝业，当时犹更有儒坑。
归去江头伸脚眠，不烦太史验星躔。一丝千古经纶在，不为东都二百年。
夕然辟恶仙香度，朝结延年帝缕成。愿上玉宸千万寿，薰风常泛舜弦声。
偷闲切欲访岩扃，恍若桃源洞里春。平世自无忧国事，徘徊愁见避秦人。
渭树江云此地分，且捐武事共论文。关西理学今谁主，屈指儒林已到君。
扇飐宫罗衣浸床，湘妃晚浴试红妆。阑干月满难成梦，风露侵人彻首凉。
燕石宁参楚璧珍，六膺君桨共言纶。老聃道大谁同传，千古韩非是罪人。
外庭班退寿王归，别有骄儿侍禁闱。解事老奴宁及远，君恩如许政忘机。
碧纱窗薄晃朝曦，睡起心情不自持。妆饰尚慵临曲槛，却教鹦鹉念新诗。
周南留滞登封日，鲁国逍遥曳杖时。海内时流今略尽，不知谁作蔡邕碑。
兔葵燕麦旧人家，曾唱南朝玉树花。寒暑又随风日转，东陵谁种邵平瓜。
东宫尝吠非其主，贞观终高献纳臣。不独齐桓忘射带，太宗当日最知人。
前古哲人端可法，遗编遐躅尚堪寻。公馀莫厌频翻阅，要使胸中广且深。
仙郎声价重贤书，气有凌云岂子虚。初见三湘翔凤翥，更看南国化驺虞。
自笑今朝误夙兴，逢他御史疟相仍。过君未起房门掩，深映寒窗一盏灯。
平林瑟飒静含风，桂壑松岩夕照中。羽客笙歌还此地，暮行群过蕊珠宫。
隋家宫殿锁清秋，曾见婵娟飏绣毬。金钥玉箫俱寂寂，一天明月照高楼。
岭上白云朝未散，田中青麦旱将枯。自生自灭成何事，能逐东风作雨无。
虫思庭莎白露天，微风吹竹晓凄然。今来始悟朝回客，暗写归心向石泉。
朝暮相依五老仙，鸟啼花落几何年。尘劳不到山深处，窗外日高人尚眠。
邦君临治意何如，所重川流政化敷。堂上诸侯贵如许，高明他日见雄图。
龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
雨馀凉气晓风沨，却爱朝阳一抹红。照影芙蕖天与远，可能犹恨打头风。
金钗堕地别君王，红泪流珠满禦床。云雨马嵬分散后，骊宫不复舞霓裳。
桃川道士路焚香，指点秦人古洞傍。引入高岩泉洒洒，倒看石壑驾飞梁。
五更三点内门开，御路传呼宰相来。天子未明思政理，退朝常是过辰牌。
衮衣元是抱官愁，富贵何人得自由。千古蓑衣看不足，一竿斜曰转船头。
南去北来何日了，劳劳千古更魂消。才过报国松间寺，又度卢沟月下桥。
春云薄薄日辉辉，宫树烟深隔水飞。应为能歌系仙籍，麻姑乞与女真衣。
一秋病暑暑才退，终日倦书书不翻。生怕朝衫夸若若，且容居士号闲闲。
莲开宫沼年年盛，香染斑衣叶叶新。愿借琴音奏清雅，薰风凉殿寿双亲。
鬓雾鬟云衬脸红，嫣然一笑倚春风。直疑倾国倾城魄，聚入此花颜色中。
袖中谏草带霜华，迁客风流莫浪嗟。何必汉廷饶绛灌，古来才子傅长沙。
风流浑似内家妆，也想春风不分香。从得倾城与倾国，牡丹人道是花王。
古柳枝头啼暮鸦，清明时候又天涯。故园桃李凭君问，老却春风几度花。
滉漾澄秋月一围，溪花隐约淡朝晖。临流偶纵知鱼乐，露湿金光草叶衣。
有人情重赠尤多，奈我中心义理何。纵使尽添齐楚富，一身之外总为他。
偶因祀事访丹霞，寺古山深石径斜。冲冻细寻梅信息，枝头喜见状元花。
昼衽缞粗夕卧苫，晓霜不似礼经严。夺哀朝士归来晚，花满兰堂月满帘。
峰回路转尽繁阴，独立萧然见古心。为问诸宾从太守，何如禽鸟乐山林。
向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
唤回残睡强矜持，浅破朱唇倚笛吹。千古妖妍磨不尽，长随春色上花枝。
一家纯孝祖孙同，狂卒何知亦敛戎。看取弟兄争死日，古人何必是褒融。
清江百里古名娄，总管佳城此地留。龙虎气消君莫怨，新漕风景更多愁。
古赋裁成学遂初，山童研墨且徐徐。石头几上溪藤滑，旋拂松花对客书。
山下溪流照城郭，幽庭柏子风自落。古坛苍藓少人行，不见双凫见黄雀。
本是输棋强作赢，看来终与好棋争。君看国手无双底，何用旁人救败兵。
依依节物旧年光，人去花开益可伤。圣主聪明无色惑，不须西国返魂香。
虚能游世事如何，齐物庄生古未多。绝似君心全不系，两旁休为种藤萝。
朝元阁上五色笺，回首春风二十年。今日相逢宫树老，始知方朔是神仙。
横堤疏柳啸寒风，吹起黄云一色同。鹦鹉洲边家十万，晓来都在水晶宫。
重峦浥露洒朝氛，紫绿千峰尽逊君。当户分明成好友，莫教山北起浮云。
归来不负酒并琴，幽鸟南山伴好吟。一自卷中书甲子，钓璜千古不同心。
国士无双有山谷，斗南独步忆秦郎。鹦鹉洲前多胜日，古藤阴下夜何长。
画眉夫婿客游梁，独理瑶琴山水长。莫上翠楼凭几望，陌头无数碧垂杨。
国步阽危古所稀，旷无仗节不胜讥。得夫人辈戡多难，拨乱兴衰亦庶几。
穷销壮岁功名志，病过新秋赏咏时。自古世间如意少，天公宁肯为君私。
绿酒金樽花正开，闲庭白日好风来。樽中酒尽还沽得，花落明朝可易回。
内家宣赐生辰宴，隔夜诸宫进御花。后殿未闻公主入，东门先报下金车。
去国翻成汗漫游，迢迢云海六鳌愁。归来又踏江南土，都在当年拄杖头。
鹿走中原海起尘，独从草昧识真人。纷纷都是人间死，母死高名万古新。
棱磳石磴倚高梯，穹谷无人绿树齐。总为古来征戍苦，宿云常傍塞垣低。
彩丝拂拂机中锦，绣缕茸茸马项缨。却似汉宫三十六，黄昏时节掩罗屏。
东鄂城东安乐宫，李花练绚玉玲珑。画图长喜平芜绿，不觉身归罨画中。
可怜词客李空同，治第筑园学富翁。地下定遭刘主笑，我犹如此况如公。
狠石年深已绿苔，金焦千古画图开。浪花半角残阳里，曾见乾坤百战来。
广平铁石清便赋，信国水墨横斜枝。总是平生和鼎手，更凭谁写简斋诗。
暮雨潇潇酒力微，江头杨柳正依依。宫娥抱膝船窗坐，红泪千行湿绣衣。
片纸殷勤赠跋篇，来从箕子旧朝鲜。六经原不经秦火，好为刊传惠后贤。
峄阳嶰谷总奇材，别有奇材泗水隈。圣治无为用韶乐，选材须献大廷来。
维摩老子五十七，大圣天子初元年。传闻有意用幽侧，病著不能朝日边。
山中逃暑睡方甜，门外于菟识孝廉。寿到古稀仍过七，老天明示吉人占。
长秋才引到帘前，名姓谁知外国传。记得君王回盼处，肯分相识不相怜。
何处龙山吊古坟，忽传佳句到黄云。始知佛是西方我，报答人间父母恩。
晚风簌簌荻花飞，络纬声乾豆叶稀。水国易寒裘马健，织金添作海青衣。
天诏旌阳上玉宫，功成鸡犬亦无踪。独留铁柱难飞去，要锁东溟老毒龙。
吕氏强梁刘氏危，宫中枕卧复谁知。酿成外戚中官祸，兴汉已开亡汉基。
翠峦齐耸压平湖，晚绿朝红画不如。寄语商山闲四皓，好来各占一峰居。
花到浓时自有香，未逢真赏亦堪伤。今朝渗鼻浑如许，岂是兹花返故常。
秃节渔阳去不还，当时无梦更朝天。莫惊容鬓如苏武，若个能禁十九年。
一朵蓬莱在世间，梵王宫阙翠云间。近南溪水更清浅，闻道游人未忍还。
别殿无人梨自芳，玉阶朱槛绕金塘。馆娃寂寞无西子，羞与吴宫竞晓妆。
荷花宫样美人妆，荷叶临风翠作裳。昨夜夜凉凉似水，羡渠宛在水中央。
六宫一例鸡冠子，新样交镌白玉花。欲试澹妆兼道服，面前宣与唾盂家。
患难嗟予已素行，今朝滩里挽仍撑。心乎讵敢怀尤怨，命尔何能计死生。
无计奈何春日长，宰予介绍谒羲皇。蚁才问阵天又雨，蜂欲舂粮花政香。
六株丹桂一时华，此去蟾宫路不赊。莫惜中秋同一赏，明年好事总吾家。
看竹看花本国春，人声鸟哢汉家新。见君庭际小山色，还识君情不染尘。
披丛寻得晚花瘦，带雨剪来春韭香。忆把馀醺付松枕，明朝春梦不胜长。
滟滟霞光映碧流，潭湾深处有龙湫。危楼百尺临江渚，石在波心千古浮。
饶他白发倍耆年，那得三朝无恶缘。一刻未离一刻苦，争如长夜却先眠。
君家尽是我家山，严子前台枕古湾。却把钓竿终不可，几时入海得鱼还。
故国江山不甚佳，聊曾吟弄兴无涯。如何十日匡庐下，看尽佳山只恶怀。
入宫新拜大长秋，歌舞平阳夜不休。一曲春声低按拍，御前飞坠玉搔头。
良宵桂月耿中庭，蛩在青莎叶底鸣。别我寸心如寸铁，不知南国几多程。
山中多有好生涯，涧户云关不苦赊。试觅前朝避兵处，至今犹住几人家。
挂镜台西挂玉龙，半山飞雪舞天风。寒云直上三千尺，人道高欢避暑宫。
云惨烟愁苑路斜，马嘶残日没残霞。绕篱野菜飞黄蝶，宫殿馀基长草花。
政是行人肠断时，子规得得向人啼。若能泪得居人脸，始信春愁总为伊。
流滞江边鬓已霜，又闻春鸟啅朝阳。他时北去怀陈迹，寒竹疏梅黄土冈。
月落银台初勘契，一声金锁禁门开。千官耸辔争朝路，驺士笼街宰相来。
昨夜鸱鸮出凤池，同云如水际天垂。谁知六出丰登瑞，不在黄扉燮理时。
病橘萧萧祇古枝，二三酸子间虫丝。人言社酒堪医此，太息于今已后时。
威惠三年邑政优，平生志业未经酬。嗟嗟故里松楸老，先陇归陪地下游。
旧治熙熙乐似春，退公章句更清新。官居佛舍留题遍，可惜诗人只字民。
紫电宫嫔晓贯鱼，静鞭当殿肃金吾。近臣知有天颜喜，东殿疏囚有谏书。
路极天涯未忍分，一重山外一重云。人生自古多离别，江海飘零岂独君。
湖水泠泠山日低，上方台殿古城西。春游记得前年事，醉卧竹房听鸟啼。
家常爱著白生绡，纤弱难胜一束条。忽觉眼前颜色换，檀郎生日是明朝。
银汉迢迢夜未央，清光不照合欢床。昭阳殿里嫌更短，长信宫中苦漏长。
原上萧条寒食雨，江边牢落苦吟身。朝来也伴园林主，分白移红学种春。
芳草青青古渡头，扁舟几日为诗留。心闲对境浑无竞，寂寂长江万里流。
终朝寒惨气昏昏，云翳风霾隐若存。天运有常交有数，阳光初不碍高奔。
宦路平时欲陆沉，先生诲语每南金。长庚配月空回首，古井无波已此心。
古树亭亭晚色阴，闲情相对岁寒心。万年枝干成千尺，夜半青龙作雨吟。
一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。
江南地暖少严风，九月炎凉正得中。溪上玉楼楼上月，清光合作水晶宫。
安石深源不共朝，共嫌俎豆不逍遥。无边赤子皆延颈，掩口胡卢独李辽。
竹里流泉殷地喧，古堂犹是给孤园。山厨笕水深龙穴，石岭寻蹊听鸟言。
环佩依然赋不虚，千秋一梦致人思。襄王此日知何处，空见朝云暮雨时。
南枝北枝春事休，啼莺乳燕也含愁。朝来回首频惆怅，身过秦川最尽头。
檐溜无声冻作冰，满怀清思对寒灯。明朝策蹇西湖去，不是寻梅定访僧。
宫云朵朵映朝霞，百宝栏前斗丽华。卯酒未消红玉面，薄施檀粉伴梅花。
曾衔丹诏下江城，再接音书太古情。闻道贤良今得荐，未应曲学负邹生。
苍黄日日冒黄尘，敢意诚通主雨神。晓起遽听沾足报，天心政尔念疲民。
踪迹江湖不惮劳，壮怀随处托风骚。即看上国游观去，会说东吴纸价高。
天宝年前勤政楼，每年三日作千秋。飞龙老马曾教舞，闻著音声总举头。
筹国常存感慨余，一身牢落鬓萧疏。官闲勿谓全无事，前岁闻君有谏书。
曲水飞觞迹渐陈，山中花木几回春。风流内史归何处，空使今人忆古人。
宫漏三声知半夜，好风凉月满松筠。此时闲坐寂无语，药树影中唯两人。
晴空素艳照霞新，香洒天风不到尘。持赠昔闻将白雪，蕊珠宫上玉花春。
长涯烟水又含秋，吏散时时独上楼。信断兰台乡国远，依稀王粲在荆州。
芸阁风清昼景迟，楮生毛颖侍多时。吾皇游艺超今古，能事犹推智永师。
古今浩浩多诗流，清辞丽句谁能高。大历饥寒少陵杜，义熙归去彭泽陶。
雨多愁麦又忧苗，不雨还忧旱火骄。忧国浪愁端自苦，老天那肯病汤尧。
倾国可能胜效国，无劳冥寞更思回。太真虽是承恩死，祗作飞尘向马嵬。
紫蕤落尽长青枝，政是添新换旧时。辛苦为渠耘病叶，殷勤挽住是游丝。
五度秋光过古希，节名良是叹人非。吾州大火前辛丑，问政山头伐木归。
登朝初遇汉恩宽，正色危言百代看。谁料承明终不返，江南天自远长安。
分茆人忽到茅斋，踏破溪边万点苔。却恐歌钟喧静境，随轩祇背古琴来。
故国春宵正可怜，九衢灯火吐春烟。旧游已共晨星散，月色遥知似去年。
觚棱片月影将西，鹄立宫门待启扉。骄马似龙旗似雨，不知谁是状元归。
有马齿加疲且劣，欲求中驷问将军。为言身老趋朝熟，只要驯良不挠群。
古今风俗记佳辰，乐事深宫日日新。巧女金盘丝五色，皇家玉历寿千春。
忽见繁花乱客愁，东风寂寞古龙州。故园稚子无消息，坐对寒江月满楼。
□□□□□□□，□□□□□□□。□□一声争理鬓，官家来奉万年卮。
高僧寂寞空尘坐，古寺悲凉足野风。道在岂须烦目击，亭前双柏自葱葱。
玉笥之峰三十六，夫子茆庐处江麓。明朝骑虎来相问，白发壶公酒应熟。
昔向朝亭种牡丹，花开酒熟不胜欢。雾中双眼犹能看，更约春深欲倚栏。
翠微寺本翠微宫，楼阁亭台数十重。天子不来僧又死，樵夫时倒一株松。
不是岭头携得事，岂从鸡足付将来。自古圣贤皆若此，非吾今日为君裁。
竹圃云斋谢病还，更将禅号拟香山。诏恩叙旧君何让，从古英贤不得闲。
荒服未尝沾政化，岛衣今始识衣冠。船来争市龙鱼鲊，客至先需荔子盘。
万里来朝拜宠归，琵琶下马册阏氏。虚传千古和戎话，不道当年虏自衰。
擒虎戈矛满六宫，春花无树不秋风。苍惶益见多情处，同穴甘心赴井中。
曾逐青云上绣衣，龙墀晴日飏朝晖。天风不碍江湖迹，还向秋塘自在飞。
碧树翻香满洞春，一声长笛隔花闻。似嫌燕语莺吟碎，暖喷宫音遏梦云。
漫山竹树结清深，古殿荒寒一两灯。但有菜根随粥饭，老夫请作住持僧。
奔流出峡响如雷，笔力浮天亦壮哉。吴蜀兴亡千古恨，白鸥时逐浪花来。
正焙如观诗大雅，小山当似变风论。脱今风格不类古，终有先王礼义存。
笙箫婉娈落人间，目极灵芝宫不还。犹喜遗音吾独识，且教明月住空山。
编茅结屋附琳宫，索价何高少室同。妙黑流传天上去，一山松竹独吟风。
近年诗友东西去，赠子骊驹愧不多。古柳渡头音调别，沧浪闻处夜深歌。
轻阴池馆润无尘，骨醉簪花任笑人。先向孤芳一倾倒，明朝更浥上都春。
煌煌玉烛四时平，顺气熏蒸万物成。谩说蓬莱宫里橘，宣和殿下荔枝生。
理非精妙事非粗，一性空明彻万殊。白发圣人由稚子，常惺惺处是工夫。
洛阳难理若棼丝，椎破连环定不疑。鹦鹉休言秦地乐，回头一顾一相思。
船下惊滩浪政喧，花汀水退走沙痕。一峰忽自云端出，只见孤尖不见根。
冠无獬豸带无鱼，鹤步芹宫足自如。一片青山满船月，不妨读尽晦翁书。
茅檐穷腊负朝暾，不羡红炉兽炭温。始信太阳和气别，拟将此味献金门。
龙庭一纪袖携香，磊落功名竹帛光。敢请东周重复古，肯同歌凤接舆狂。
何人不羡济川功，策石虚传大海东。莫笑老为题柱客，当年曾住玉华宫。
太华三峰削不成，巨灵高掌矗咸京。相携玉女朝天去，朵朵莲花足下生。
龙马先朝出养龙，御前赐名飞越峰。人间神骏宁无种，天上孙阳不易逢。
寂寞空门支道林，满堂诗板旧知音。秋风吹叶古廊下，一半绳床灯影深。
春水溶溶鉴海平，风潮相送一朝程。如何令尹来消息，三日同年听橹声。
垂垂杨柳荫柴扃，远远岩峦列锦屏。江海归来更何事，朝亲农圃夕穷经。
一溪清驶到天宫，上有千株偃盖松。未肯分流下山去，为君纯浸紫霄峰。
残山剩水一荒基，古寺烟笼白塔低。燕子不知身是客，秋风还恋旧巢泥。
石榴繁翠渐盈枝，正是新和首夏时。宫女日长无一事，双英较胜卜心期。
十里城南古道场，一泓寒水翠微傍。幽人衲子时来汲，疑是山中草木香。
人来人去空千古，花落花开任四时。白鹤泉头茶味永，山僧元自不曾知。
新青染遍金堤柳，废绿羞开玉树花。今代离宫呈气象，六朝荒址满桑麻。
扶筇欲过北山来，政赖诗囊一笑开。故走溪山寻胜景，为君携向笔端来。
饱喜饥嗔笑杀侬，凤皇未可笑狙公。尽逃暮四朝三外，犹在桐花竹实中。
龙性繇来不易驯，青天蜀道一归人。拈将海国秋山翠，得似峨眉雪后春。
六朝宫殿没苍苔，往事江流去不回。惟有龙光犹未歇，夜深偏照读书台。
室如晦处有通光，内外相须是直方。认取青毡为旧物，要看鸣凤在朝阳。
弑姑杀子欲何为，伤败彝伦总不知。祸乱晋朝诚在己，灭亡父族咎归谁。
白云松下日逍遥，时掬清泉意更饶。借问先生行此乐，宫中圣主是唐尧。
古木长藤半斧痕，霜丛犹自宿篱根。烦君着意防风雨，待到深秋发满园。
加趺坐地受朝参，贵贱相逢道撒蓝。不解低头施揖让，谁知屈膝拜三三。
泮宫风化自岩廊，青佩雏莺学语忙。惭愧薄游聊有偈，不全无力赞垂裳。
东西南北要精通，交感阴阳雌与雄。火候直须牢稳审，吹嘘全藉巽宫风。
旌旗杳杳雁萧萧，春尽穷沙雪未消。料得坚昆受宣后，始知公主已归朝。
古者四民今六民，为添释老不耕耘。三农重困皆因此，况有张颐百万军。
江水春深好弋凫，明星垂近屋东隅。国风原自鸡鸣始，杂佩郎今爱惜无。
十年前在古梁州，痛饮无时不惯愁。最忆夜分歌舞歇，卧听秦女擘箜篌。
西堂梦彻草塘春，得句浑无半点尘。却喜寥寥千古后，只今分付与诗人。
极塞将何奉燕娱，牡丹池馆一株无。谁人会我栽培意，欲见吴宫小阵图。
古溪水暗草荒芜，风啸山空夜月孤。试问泥涂轩冕客，不知曾载后车无。
一片无尘新雨地，半边有藓古时松。目前景物人皆见，取用谁知各不同。
一舫朝移入画图，亭前苏小斗摴蒱。徘徊十里春湖色，忘却吴松旧钓鲈。
古学陵夷失本原，读书万卷误元元。从今相勉躬行处，士庶人章数十言。
长乐陈翁画龙手，今君法得古人多。崭崭头角欲飞去，风雨三江秋水波。
驰誉丹青有古风，笔端及我未宜蒙。云台麟阁遥相望，枉写褒公与鄂公。
乔木荒城古渡头，鸟啼花落水空流。从吾所好烟波上，祇在船中老便休。
离宫楼阁与天通，暮雨朝云入梦中。回首旧时歌舞地，女萝山鬼泣秋风。
唤得归来是督邮，东篱千古占风流。白衣未至秋萧索，曾记公田种秫不。
利出私情害万端，义循天理乐而安。是非得失分霄壤，相去其初一发间。
今年庭树著花稀，因是耽书失事治。何处结巢双喜鹊，却来删得几枯枝。
一庭秋色高堂夜，半壁灯光短幌凉。都是去年秋气味，谁知飘泊古淮阳。
休言三尺是枯桐，大抵声音与政通。曾得王君意中事，便从弦上和薰风。
佛国天花两送春，岁阴何意重相亲。劳师且置弥天论，凿齿今才敌半人。
江心月影尽一掬，船头月影尽一吸。夜凉风露点宫袍，天地之间一李白。
战士归来皆武冠，紫缨骝马跨金鞍。可怜万国城头月，照见沙场白骨寒。
一曲清江古岸头，茅檐初日照高秋。数声又得闲身到，相对绿漪横小舟。
悠悠万事回头别，堪叹人生不如月。月轮无古亦无今，至今常照丁香结。
月疑宫阙下银潢，碧转栏干万顷光。我是水晶宫里客，倚楼犹自羡沧浪。
厨供樱笋上春盘，把酒留春少住难。祇是檐花前夜雨，明朝便作酿梅看。
冲席丞郎酒斛筹，不关无面见春鸥。五鲭见说妨斋禁，留待明朝大白浮。
松声听罢独看云，华隐楼中控鹤身。治国神方难自献，祗将本草语时人。
瓜州霜落雁初飞，铁瓮城寒树渐稀。南国兴亡在何处，金山残月夜潮归。
千尺通星井干楼，玉盘天酒夜来收。白茅螭捧黄金印，五利明朝欲拜侯。
琥珀尊开月映帘，调弦理曲指纤纤。含羞敛态劝君住，更奏新声刮骨盐。
才落梅花便巳新，深闺犹是不知春。朝来小立空凝望，未扫长蛾待画人。
民瘼求来吏放闲，万家深夜启重关。斋中既是清凉国，应笑支公别买山。
城里幽栖古寺闲，相依半日便思还。汗衣未了奔驰债，便是逢僧怕问山。
衮尘六马记唐宫，失却图中玉面骢。好逐劝农贤太守，东郊明日踏春风。
叶叶飞秋声自来，萧郎国有不羁才。西山昨夜虎风恶，大折一枝无处栽。
只怪诸君会事频，传经人要出亲民。请看赠处皆真意，莫道今人非古人。
出门京国事无涯，虚掷东风五物华。却谢病归催不起，故园今见碧桃花。
时无闰月那成年，庙有先君岂上贤。鲁国从来秉周礼，文公何事独无天。
江南到处佳山水，庐阜丹霞是胜游。独抱古琴携竹杖，若逢绝境莫归休。
昔贤自是堪加罪，非敢言君爱窃诗。叵耐古人多意智，预先偷子一联诗。
昔逐良人去上京，良人身殁妾东征。同来不得同归去，永负朝云暮雨情。
自喜新交得管城，政愁无地唤陶泓。孙郎不惜分龙尾，付与诗人了一生。
琼花台上雨初收，黄歇山前水急流。莫道别来乡国异，南江愁是北江愁。
露布银台听捷铃，把呈御药属头厅。早朝见说天颜喜，新复河西十二城。
鸿沟时暂割山河，楚国山河一半多。欲去故乡夸富贵，不知沛有大风歌。
百万南征几马归，叛亡如猬亦何悲。宾擒敌国诸戎主，更遣权兵过在谁。
垂髫已作女棋师，玉子纵横落不迟。岑李近来称国手，岂知无敌在蛾眉。
翩翩五凤五云开，客自金门侍从才。六月海东桃又熟，亲随阿母汉宫来。
汉家宫殿曲江头，更向慈恩寺里游。应是金钱曾诏赐，玉笙瑶管醉高秋。
太一芙蓉上下天，秋波澹澹白生烟。采莲宫女分花了，笑把兰篙学刺船。
精蓝道观已重新，独有庠宫尚垝垣。试问中州士君子，谁人不出仲尼门。
四檐风雪夜漫漫，今古兴怀事几般。数口幸然无冻馁，群生宁免少饥寒。
四山如画不胜奇，朝暮烟云都是诗。楼上吟声穿碧落，天公罚我鬓成丝。
天上琼楼万玉妃，月宫学舞试云衣。霓裳未彻天风起，脑子花钿星散飞。
汉宫日暮风雷远，南国秋深水殿寒。留得一枝烟雨里，又随人去报平安。
先朝三疏足千秋，学士遗踪尚可求。傥过山前骑鹤去，月明人倚合江楼。
黄屋巍巍坐九天，烟云千叠蔽婵娟。流莺回首宫墙远，妾负红颜二十年。
王郎近代丹青手，写出秋山意外清。遗迹宛然人不见，临风无限古今情。
行人都上半山青，记得前朝傍险行。左右回身看不彻，两边已失一滩声。
越境张旃入泗州，隔帘翁媪拜含愁。可怜万折朝宗意，误尔尸臣死亦羞。
不求见面惟通谒，名纸朝来满敝庐。我亦随人投数纸，世情嫌简不嫌虚。
先天大道理难寻，终日乾乾抱一真。三返工夫为日用，玄关透彻出阳神。
风雨经旬只闭门，朝来倚槛已春深。不知花片飞多少，但觉江城满绿阴。
谁分石火到床头，甘草空怜手自抽。怪底半生青白眼，一朝炙热枉相投。
梵音寂寂昼漫漫，古寺清幽夏亦寒。不住拟修居士业，也应人羡宰官看。
桂华岁岁吐秋风，香满溪城十里中。怪底士夫多折得，移根初自广寒宫。
为爱凌晨细细开，谁人伴我独徘徊。朝阳满树无尘滓，寒雀惊窥欲下来。
西华门外玉骢骄，新赐罗衣退晚朝。绣枕魂清疏雨暮，海棠银烛度春宵。
大块浮空转两轮，越南燕北共毫尘。齐州古莽应相笑，梦觉何人定识真。
古洞深沉莫敢窥，森阴草木野云飞。白龙何处淹头角，天下苍生望汝归。
荷锸相随刘伯伦，竹林避世信天民。朝朝痛饮馀杭酒，苏小门前醉过春。
海子荷花十丈开，龙舟避暑未应回。无媒亦有江南树，扶荔宫中着意栽。
白头垂泪话梨园，五十年前雨露恩。莫问华清今日事，满山红叶锁宫门。
红日初生捧殿高，葱葱佳气拂云袍。今朝驾幸化成殿，先对东风赏小桃。
锦翼鸣鸠弄好音，朝来休唤雨沉沉。若教一洗东阑雪，人掩重门思不禁。
回头犹见折腰时，才到朝班便得麾。谁合相从公外乐，玉鳞新出使君池。
一曲归风响入云，留仙争把汉宫裙。思为海燕巢君屋，处处衔将兰蕙芬。
咽咽山蜩噪古槐，阴阴香积锁空斋。翻经台上无人到，不见天花下宝阶。
萧然被褐不求知，归倚溪船理钓丝。却笑荆山空自售，未应有智不如葵。
古木阴阴石枕溪，千年冷浸谢家诗。池塘青草年年换，惟有红泉似旧时。
蛰宫惊起两龙角，蛟室未呈双水犀。同本君为分鲁卫，清风应不愧夷齐。
献岁趋朝玉殿开，垂裳亲见圣人来。怀中三策无因献，直待临轩对御裁。
海云渺渺楚天头，满路胡尘不自由。若使一朝俘上去，不如制命死扬州。
紫山青嶂尽如家，负日冲烟复带霞。今古乾坤秋一幅，几番归鸟与栖鸦。
月到平湖金作波，一城惟此占秋多。水晶宫里清无比，何用重登汉馺娑。
喻垣走避见难通，闾式君侯礼谩隆。一点高风真可畏，解令敌国不兴戎。
玉桧盆榴作队来，异香相趁不相猜。从今闭向深宫里，莫学江湖自在开。
延英影对碧衣郎，端砚纤毫各别床。天子垂帘亲考试，宫人手里过茶汤。
平生行路敢求安，便要求安也大难。古寺无门更无壁，若教半夜作春寒。
疏懒而今成自然，醒来不是听鸡年。霜风一夜寒多少，重理禅衣覆足眠。
五云金碧拱朝霞，楼阁峥嵘帝子家。三十六宫帘尽捲，东风无处不杨花。
古木千章荫浅滩，干霄危石噀飞湍。水晶帘下谁家女，乱掷珍珠落玉盘。
虎斗龙争一代雄，天威犹在怒涛中。江南千里连湖北，万古芦花起大风。
小小溪南五亩宫，等闲袖手睇遥空。春风杨柳梧桐月，绝似垂竿烟雨中。
屋里琴书屋外田，绕庭松树古藤缠。何时却遂东山约，闲伴先生乐暮年。
西方舞女即天人，玉手昙花满把青。舞唱天魔供奉曲，君王常在月宫听。
晚来无事理扁舟，唤起骚人漫浪愁。过眼飞鸿三两字，淡烟寒日荻花秋。
钟山禅客早朝天，毳衲披来雪半肩。好似解空无住著，庞眉皓首玉阶前。
不向人间怨白头，洞中云卧几经秋。旃檀大地春如海，一任寒烟伴古邱。
湖外山光入座来，水晶宫阙翠屏开。纤纤细落催花雨，隐隐轻鸣启蛰雷。
王孙久别同朝侣，为写晴云百叠峰。挂起碧窗凝望处，画中今喜故人逢。
饱看朝霞与暮云，一丘一壑大无尘。关门果是倦迎客，倒屣还因有句人。
岭外花朝花事齐，故人载酒满江堤。谁知独冒风霾色，千里鸣沙似碛西。
凿开奇胜翠微间，车骑笙歌暮未还。彦国才如谢安石，他时即此是东山。
古洞幽深绝世人，石床风细不生尘。日长一觉羲皇睡，又见峰头上月轮。
谁跨鲸鲵斩断虹，海波飞立瘴云空。阇婆真蜡船收澳，知是来朝起飓风。
五十馀年别故山，今朝底事挈家还。老来报本思宗祖，不为豪夸里巷间。
五更展转待晨光，到晓瞢腾入睡乡。却是金门早朝客，千金不博枕中方。
路入君家百步香，隔帘初识汉宫妆。只疑梦到昭阳殿，一簇轻红绕淡黄。
孤峰斗绝矗云浮，俯视群山若蚁丘。倚住东南天一角，笑它芑国谩多忧。
醉乡天地谁开辟，光景冲融古到今。明月清风一长啸，杯中时见昔人心。
竹树回环一亩宫，红尘不到绿阴浓。堆前祇有书千卷，善后悬知禄万钟。
步虚声里八奇翁，八奇须信古英雄。宾朋未散山翁醉，听歌同入醉乡中。
水国微茫岛屿宽，夜深渔火到应难。奚奴不警沉沉睡，满地芦花月影寒。
清斋独向丘园拜，盛服想君兴庆朝。明日一阳生百福，不辞相望阻寒宵。
天涯不见遥相忆，窗外重逢乍欲迷。彷佛空山明月夜，一枝初出古墙西。
官阙参差海上开，吐吞波浪起风雷。英灵万古无宗社，奚丑区区何足摧。
若使姚黄无魏紫，孰容倾国复倾城。接枝一任今人笑，不坠花王万古名。
申屠蹶张一健卒，欲斩嬖幸尊朝廷。如何董贤小竖子，迨退宰辅如优伶。
忆昔明皇清夜游，曾夸长乐笑牵牛。合欢宫里金莲烛，不照骊山草树秋。
万古寒潭数曲山，红尘不到白鸥闲。先生自是生涯淡，却厌浮云满世间。
须识光风霁月心，爱君忧国虑民深。江南一夜千仓廪，再拜双眸重照临。
薄劣何劳谊薄云，野桥迎候度朝暾。绵绵却忆宵来雨，谁道荒村拥令君。
浙水东西路几重，白头乡曲此相逢。明朝两地看山梦，月落天平寺里钟。
国破家亡泪未乾，铁冠图演可谁看。杜鹃声在前山树，细雨如丝春气寒。
赐沐郊园正早春，碧兰为佩尚堪纫。明朝握向龙楼侧，不扈江蓠似楚臣。
涂丹辉映霁烟明，四启严闻晓漏清。初御广庭人意肃，九宫遥听警鞭声。
牙樯暂住献州城，鹭去鸥来管送迎。卧笑宫人掷骰子，金钱痴咒卜输赢。
殽函恃险竟何如，虎视乾坤归六虚。空向人间焚典籍，宫中尚有不韦书。
今年春事太相催，夹道迎风锦帐开。为问括香诸使者，明朝应见惜花来。
钜笔曾编两大藩，江山如画朔风酸。如何地下修文手，还要南朝旧史官。
渡桥西望似江乡，隔岸楼台罨画妆。十顷玻瓈秋影碧，照人骑马入宫墙。
笃斯懿德任吾真，宁计朝晡苦与辛。黄卷两行歌一曲，陶然日作葛天民。
笔底金刀叶叶奇，分明彩凤舞朝晖。无因醉墨淋漓洒，又见群鸦带雨归。
天临北极郁崔嵬，玉帛年年万国来。君王二月南巡狩，春水朝宗江汉回。
秋草黄花覆古阡，隔林何处起人烟。山僧独在山中老，唯有寒松见少年。
紫闼黄枢功已著，苍生黔首望逾深。公施政术施仁术，公得人心得士心。
寂历空阶惟落叶，黄昏古寺只栖鸦。高僧相对共无语，坐看西林消暝霞。
忽思十数年前事，只似今朝昨日间。堪叹梦中犹有梦，浮生能得几时闲。
奉诏修书白玉堂，朝朝骑马傍宫墙。闸河东畔垂杨柳，时有莺声似故乡。
泽国今宵岁欲除，小斋无寐独踌躇。朝来天子新开历，还见春风到草庐。
奸细纷纷遍群国，丹阳奸细获偏多。舟人鱼子应回避，贾客胡商孰敢过。
万户千门筑汉宫，巍峨井干与天通。青禽当日衔书降，从此瑶池碧树红。
乾坤清夜玉含辉，万壑千岩景绝奇。一舸自来还自去，古今高卧可曾知。
萧疏古木两三株，剩水残山自一区。闲却茅亭留落日，不知秋色恼人无。
周衰夷狄最跳梁，楚入春秋势更强。能用一言存灭国，贤哉犹有一庄王。
绝代红颜众所降，休将春色怨秋江。若耶溪里分明见，一入吴宫自少双。
崩腾未可凌高岳，缭绕还堪隐别蹊。一望风烟迷古洞，长安争似晚峰西。
朝廷平日祗尊儒，文武于今遂两途。闻说官军又旗靡，谁收黄石老人书。
小溪浅涸如焦釜，一雨朝来万马奔。举手栏边夸海若，已无馀沥到瓶盆。
红城万户拱皇居，宿卫亲兵饱有馀。苑鹿与人分食惯，朝朝群聚候麋车。
群玉山头昨梦归，占祥获应必无疑。今朝暂歇抄书课，急为寒梅办早诗。
折鼎支砖石半攲，拾薪乞米为朝饥。昏昏一点炊烟里，见我邯郸梦觉时。
彭城游乐几人家，踪迹荒凉没水涯。秋菊不知今古事，年年依旧发黄花。
昔日牛头山上老，朝朝暮暮为谁疲。人生七十寻常事，心行如君自古稀。
紫霞洲上雨如丝，白发衰翁有所思。吟付三山林敬则，烂柯国手尚观棋。
佳期无奈锁严城，灯火窗扉望里明。难把玉人心事诉，监门不是古侯赢。
往来真个及瓜期，见竹还思种竹时。今日赋诗添旧集，明朝不是楚东诗。
寒色苍苍老柏风，石苔清滑露光融。半夜四山钟磬尽，水精宫殿月玲珑。
院落帘垂春日长，嫩晴天气牡丹香。细看玉面天然白，不及姚家宫样黄。
病骨支离不自任，强将清酌共儿斟。恍然今古凄其处，老泪难胜罔极心。
青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。
暮去朝来无定期，桑田长被此声移。蓬莱若探人间事，一日还应两度知。
超超迈俗郭有道，育孤事嫠如古人。莫言壁立贫至骨，鸡黍自是延嘉宾。
巴陵女子韩希孟，梅溪主人张素英。解作歌诗还死节，不论倾国与倾城。
日暮空林野鸟歌，新坟古冢满山阿。不知白骨埋多少，依旧青山四面多。
清风千载又谁加，古庙荒坛落槿花。欲荐春薇无处采，西山元已属周家。
陌上行人看石麟，三朝出入紫微臣。桃花坞接啼猿寺，直到南山不属人。
古瓶斜插数枝春，此即君家劝酒人。移取堂前双蜡烛，花边照出玉精神。
数日生寒紧杜门，今朝步屧到前村。可怜桃李都飞尽，细雨斜风更断魂。
圆顶方袍复旧仪，欣欣便觉众情熙。可怜尽堕狙翁术，暮四朝三元不知。
父老争看乌角巾，应缘曾现宰官身。溪边古路三叉口，独立斜阳数过人。
盘中犹折半宫花，刻凤攒龙自内家。不是国师争袖得，也应坠破紫袈裟。
匡床一钵饱胡麻，不记山中岁月赊。惟有少时松桂在，眼看落尽六朝花。
故国曾凭梦里还，关河迢递岂知难。春风门巷浑依旧，独有蔷薇覆画阑。
理得寒江百尺丝，金鳞钓得不为奇。何如坐却天边月，万籁无声风自吹。
四朝双母显真封，古往今来事一同。志若不移山可改，何愁青史不书功。
赤帝常闻海上游，三千幢盖拥炎州。今来树似离宫色，红翠斜欹十二楼。
河堤石表古来存，知为谁家守墓门。旧冢已墟人世换，年年乌鸟当儿孙。
今年能得几朝晴，风雨消磨一半春。野路溪亭却自好，惜芳定可属词人。
无朝无暮雨常屯，明灭难分远近村。潮汐往来渔艇小，欲寻春水觅桃源。
深堂高阁启清风，舟泛荷香柳影中。日月待公逃暑饮，官无拘检是琳宫。
苍苔白石蔽芳丛，湛露幽香湿翠蓬。自古佳人老空谷，不须零落怨春风。
佳节同登江上楼，飞凫点点水中浮。舟人不解沉罗事，一醉谁知吊古愁。
三闾相见定相亲，颂尔芳辞艳绝伦。暮采兰英朝采菊，从来好色一骚人。
朝市山林自一家，要知逢掖即袈裟。青苹波上凉风起，定到禅房看蕙花。
百子螽斯望接连，皇家胤嗣本绵延。行从毓德宫前过，知是轩龙启瑞年。
小斋虽不奉名谭，此理要须见倚参。料得归怀明月满，不应对影祗成三。
行役将穷兴未穷，百篇酬唱与君同。人间此乐胡能再，何处江西更古融。
朝辞宫阙莫田家，江白山清两岸沙。卧犬不惊篱落静，麦风檐底响缲车。
白藤花限白银花，合子门当寝殿斜。近被宫中知了事，每来随驾使煎茶。
冰棹风船雪满篷，诗人醉卧水晶宫。追程未到君休问，且启琼窗看玉峰。
汉郊五畤答鸿禧，草木甘泉夜色移。昨日长安道傍过，故宫无奈黍离离。
杏花枝上绿衣娘，与诉宫中事不妨。只恐匆匆记未尽，且教三字忆君王。
山空寺古紫苔侵，更喜渔樵不见寻。坐对秋阴晚萧瑟，风吹败叶入廊深。
平明彩仗幸琳宫，紫府仙童下九重。整顿珑璁时驻马，画工暗地貌真容。
剖符开国重元功，簪组蝉联奕世封。莫道将门惟富贵，一心图报在精忠。
一任尘欺古鹿卢，圣经穷烂更何图。磻溪老叟能闲气，八十封侯不似无。
翠髻高丛绿鬓虚，娉娉袅袅十三馀。未央宫里三千女，捲上珠帘总不如。
绿暗丘园已暮春，还山堂上会乡邻。明朝却上燕南道，依旧征衫满路尘。
古道春风随马策，空亭寒色照干旌。尊前最喜纤纤魄，万里无云雁影轻。
离离香粉淡争妍，莫作荒寒景趣看。绝似承华宫槛畔，春风和露湿阑干。
仄岭东移半尺苔，如何横度碧崔嵬。上头若有朝三叟，料得胡孙也喜来。
日出扶桑万顷明，碧天无雾晓云晴。波涵光影终朝漾，好景谁云不可情。
黄流玉瓒荐馨香，九庙神灵降百祥。一部云韶导仙驾，归来朝贺坐明堂。
新浴兰汤重理妆，佩声隐约碧罗裳。寻常不为春风妒，谁信相逢也断肠。
忆昨朱颜入汉宫，曾将弦管侍重瞳。如今抛掷长门里，细雨寒灯泣夜虫。
奸臣擅国佐空临，议禅从容尚付吟。在俭不思身未保，却怜弊履与遗簪。
日转彤庭柳影移，微凉殿阁麦秋时。侍臣朝罢归来晚，又见金盘赐荔枝。
今朝西渡丹河水，心寄丹河无限愁。若到庄前竹园下，殷勤为绕故山流。
雨多南国惜春归，多谢诗人赋采菲。堕白残红无处着，漫随风絮作团飞。
北山朝气澹高秋，欲往愁沾独少留。散策缘冈初见日，兴随云尽复中休。
羽士承恩列上仙，宝花十树照当筵。宫中未有新仪注，旋检先朝纳妇篇。
韶濩无声郑卫淫，纪纲条理杳难寻。虽然古乐非今乐，又与民同无古今。
皇天赋予各成形，万理兼该备自身。所谓天民非有别，能全所赋以为人。
何年凤背古仙人，草木之中自化身。丹袂翠翘秋色里，犹资沆瀣养精神。
今岁东皇作意迟，春朝恰近上元期。长生宫殿花开了，便放人间十万枝。
谩说人间假像真，老君形相亦虚言。岩前瑞气归宸翰，佛子年年□国恩。
南圻治赋阅星霜，功在朝廷未可忘。中秘储才得公等，贻谋端合拜文皇。
云母屏风滤月光，凉于秋水白于霜。深宫寂寞如琼宇，莫遣清辉到玉床。
从教入禅今古有，从禅入教古今无。一心三观门虽别，水满千江月自孤。
古寺萧萧不见僧，飞鼪满屋老枭鸣。空房终夜无灯火，断木支门睡到明。
古木撑空万丈青，铺排峡险与江深。浓岚欲滴春烟暝，画出骚人一片心。
非红非紫晔茸茸，依旧黄流美在中。汉使携将名绣菊，要同丹桂种蟾宫。
吴下逢春春思浓，不堪花发馆娃宫。吴山青青吴水白，愁杀江南盛小丛。
古匣重缄涩不开，无端夜半作风雷。中间隐有龙蛇泣，白发先生赚我来。
按舞婵娟十六人，内园乐部每承恩。缠头例是宫中赏，妙乐文殊锦最新。
飞下云闲玉箸书，忽如梦觉揖梅癯。古来髓脉今谁识，称得山中老饿夫。
看尽西园十里梅，黄昏寒月趁人回。要圆一段清游事，更访仙宫索茗杯。
扫除炎暑作清凉，意气飘飘远奉扬。几度广寒宫里过，桂花吹动满天香。
九月炎荒暑未回，如云瘴气满高台。菊花本是凌霜物，怪得今朝不肯开。
客赵忘梁久不归，先王宗社若巢危。归来未久秦人入，魏国存亡亦可悲。
独卧藜床懒报衙，古槐啼鸟似山家。愁中不记秋深浅，起看东园桂子花。
今朝闲坐石亭中，炉火销残尊又空。冷落若为留客住，冰池霜竹雪髯翁。
庙堂鼎实待盐梅，幕府千金政筑台。孟子劝人萧傅作，抱关不必是凡才。
每见云端上下弦，遥怜破镜两娟娟。愿移此景蟾宫去，日月当令一再圆。
芳草垂杨弄色初，山中好酒想踌躇。他时驷马乘如祖，莫忘今朝跨蹇驴。
雪霰初消道路平，马头红日照行旌。丹山毛羽非凡鸟，拟作朝阳第一鸣。
古人功业甘无分，往圣诗书合有缘。何事病来花满眼，祇将简策枕头眠。
修篁乔木水西涯，古屋颓垣达磨家。持钵但闻僧乞供，杜门不为客烹茶。
古树闲云独抱琴，琴声寂静树云深。相如渴死文君老，辜负题桥万里心。
读书万卷葛勾漏，饮酒千钟郭景纯。狂夫借此聊自暖，第恐天宫无二人。
晓日初临紫翠重，奇峰万朵削芙蓉。浮云半在藤萝上，玄晏先生一亩宫。
潮去潮来朝复暮，花开花落雨兼风。由来万化皆消长，惟有青山今古同。
鉴湖千顷山四连，昔为大泽今平田。庸夫况可与虑始，万年之利一朝毁。
白日青天迥不沦，帝王中国自传神。庄周万古堪长罪，幻说西方有圣人。
廿年作伴是相知，每岁花开红满枝。可惜一朝零落尽，暗香疏影问谁之。
翩翩五马导双旌，金阙朝回合郡迎。带得自天新雨露，绿筠加倍旧时清。
春魂多少在蚕丛，化作山花踯躅红。朵朵知含亡国恨，无情亦与子鹃同。
国史班班有旧闻，欲将重说与郴人。教知蔡妇潸然意，可比神仙噀酒神。
山木歌残不自持，情深重使越人悲。天南自此多连理，细叶榕阴满水湄。
春风忽送汉臣还，再入承明供奉班。怪得文章成五色，朝朝染翰近龙颜。
三泉参错本儿嬉，认作参星转更痴。却笑世间真狡狯，古今能有几人知。
铜台遗令不堪悲，玉座犹怜歌舞时。怪得无情王处仲，一朝开阁散蛾眉。
灵均且莫怨清醒，楚水朝云炫落英。宿酒未平佳节过，西风吹帽最多情。
天涯病后命如丝，岂复形容似旧时。有客相辞汴州去，传闻政恐到吾儿。
从古忠贤困佞邪，区区尘册费长嗟。谗人肉味知何似，豺虎刚嫌污齿牙。
昔在乾淳抚蜀师，卖茶买马济时危。乡人啜茗同观画，解说前朝复有谁。
金缕袈裟国大师，能销坏宅火烧时。复来拥膝说无住，知向人天何处期。
飞来明月挂千林，满地霜华吹客心。故国鱼龙何处卧，白云愁杀楚江深。
没骨埋香却怨谁，化为黄土出花枝。开时或得君王惜，犹胜深宫未见时。
赏心亭前白鹭洲，淮水东畔水东流。只知览古生许恨，不知身世自悠悠。
蜀朝昏主出降时，衔璧牵羊倒系旗。二十万军高拱手，更无一个是男儿。
生逼猢狲坐铁砧，一槌天地尽崩沈。横来竖去呵呵笑，吃饭噇眠迈古今。
远冲岚雾香如故，再照春阳色转红。亲手满瓶添净水，一时回献梵王宫。
沥恳囊封避政均，天恩从欲宠孤臣。回瞻始愧功名地，池有祥鹓阁有麟。
冰霜交洁玉横陈，谁主群芳岁晚盟。贾傅吊平皮悼贾，三君千古一家清。
不才无计谢朝簪，流水年光七十三。盘古螺湖松柏地，梦魂夜夜到江南。
称意新官又少年，秋凉身健好朝天。青云上了无多路，却要徐驱稳著鞭。
笔下文章信有神，西来避地不无因。要看银汉从天落，一洗人间万古尘。
先帝旧宫宫女在，乱丝犹挂凤皇钗。霓裳法曲浑抛却，独自花间埽玉阶。
送尔春江落照明，西山遥指片云生。也知明日当为雨，且尽今朝一日晴。
如彼泉流必有源，陈家诗律自专门。后山得法因盐铁，不减唐朝杜审言。
油水江头寇相祠，凛然如坐庙堂时。精忠一点不负国，枯竹知公人不知。
唐虞千古旧规模，周孔谁云不丈夫。幸自家风皇极教，未消宗派祖师图。
去年锁宿得联华，二月墙头始见花。今日都亭公感物，明朝太学我辞家。
春归花落鸟无声，一夜闲愁带雨倾。自古浮云本无定，漫将消息问阴晴。
道眼如如了色空，维摩方病散花中。杜陵有酒勤相觅，留俟清斋出梵宫。
珠幡绛节晓霞中，汉武清斋待少翁。不向人间恋春色，桃花自满紫阳宫。
传闻天玉此埋堙，千古谁分伪与真。每向小庭风月夜，却疑山水有精神。
千峰万壑六花晴，着屐扶筇尽日行。应似古人能放达，独将宇宙作佳城。
娘子营边杀气寒，朝朝围猎且为欢。酒酣射得南山鹿，妓女娇歌捧玉盘。
竞渡本来缘救溺，凌波初不为争标。今人不解古人意，得胜归来笑语嚣。
颜范遥同异代心，琳宫香火道缘深。诗家风味今谁在，定访弥明与共吟。
几日浮生已作翁，依稀屯难记相同。静江宫府多遗事，一笑兴亡似转蓬。
伯颜丞相吕将军，收了江南不杀人。昨日太皇请茶饭，满朝朱紫尽降臣。
千古名花索解稀，清平赋后是还非。沈香怅绝同飞燕，肯信花王拟阿妃。
相国祠前下马行，望中真是黑松林。林边一曲长流水，照见孤臣万里心。
一春雨脉发清泉，何以平畴旱欲然。太守自惭无善政，铃斋朝夕谩祈天。
云峰千仞对吾庐，洞古名新郡守书。须信神灵知受赐，先兴霖雨远随车。
智光广大精进力，化作人间释梵宫。我亦生涯无一钵，伴公他日听楼钟。
落木萧萧古寺秋，翠屏如画雨初收。堂基千载书香在，谁为机云记旧游。
种得离离职尔劬，朝塍暮陇只生刍。丝毫无补家先实，愧杀纷纷小丈夫。
物理将来仔细陈，茶虽嫌旧墨嫌新。凭将茶意迎新爱，留取墨心照旧人。
晚立苕溪溪上头，往来无数采菱舟。采菱归去明朝卖，安识人闻乐与愁。
暖风融雪晴方好，春意催年老自悲。故国未归空有梦，梅花欲动又题诗。
古寺相留跨两年，穷通出处固天然。短檠灯火掩书卷，屡听芭蕉夜雨眠。
入宫犹自服胡麻，一尺红绡写法华。落尽苑花空是色，藕丝轻履踏春霞。
莫怪今朝雨不休，天工着意在年头。尘埃浣涤须教尽，始得风光遍九州。
鲈鱼苦系张公子，一叶扁舟江上回。莫向园丁问生理，于今老鹤几番胎。
燕寝香中暑气清，更烦云鬓插琼英。明妆暗麝俱倾国，莫与矾仙品弟兄。
夫君千里妾重闱，哭尽秋天无雁飞。夫不归来身化石，朝朝风雨望夫归。
沈香亭下太真妃，一笑嫣然国已危。当日杜陵深有恨，何心更作海棠诗。
元戎承命猎郊坰，敕赐新罗白海青。得隽归来如奏凯，天鹅驰送入宫庭。
宝册金章降圣朝，岘山襄水郁岧峣。襄江浪偃迎龙节，岘首云开接使轺。
拥节持麾泽在民，仰看台阁笑无人。刘蕡一策传千古，何假君王赐出身。
江波无柰暮云阴，一片朝宗只此心。今日海头觅船去，始知百炼是精金。
眼前鱼鸟自高深，万古乾坤万古心。客问曲肱何事乐，在登临不在登临。
何逊空阶夜雨平，朝来交直雨新晴。落花乱上花塼上，不忍和苔蹋紫英。
古寺春馀日半斜，竹风萧爽胜人家。花时不到有花院，意在寻僧不在花。
雨苔绿遍珊瑚石，云彩晴开翡翠林。好作萧斋傍幽处，一编时究古人心。
京陌音尘故国情，心旌长触梦魂醒。杏花杨柳纷纷雨，惆怅清明在泗亭。
君知曹子幻奇功，法界由来一性风。等是少年夸狡狯，杖端聊挂蕊珠宫。
出门溪叶乱纷纷，欲去重寻旧主人。碓下莫辞腰石冷，古菱花绽不干春。
圣池长共此花评，一句清深万古灵。天味倘知真个好，欲和朝露咽先生。
几曲青山一亩宫，前村惟有小溪通。鸡鸣鸟宿知昏旦，水碓无人自在舂。
请得西僧作帝师，君王拜跪不曾辞。宫娃亦有沙弥相，争得君王看片时。
安心惟在觅心时，后世支尘两自欺。寄语禅林休歇去，古来仙圣本无为。
一节循循见始终，平常心有古人风。临行却笑庞居士，何用当庭探日中。
一片桑乾水气昏，白云空碛大河吞。马头带得冲星剑，夜夜回看古蓟门。
古木森然满驿庭，繁阴凌乱月分明。千枝万叶谁拘管，搅作秋风一片声。
每日朝回对板扉，一回相忆一回悲。阶前独步寻行迹，犹想牵衣似昔时。
象口香销冷瑞烟，锦衾罗荐恋朝眠。一心要续怀春梦，不管啼莺绕槛边。
天教国色傲春华，不肯争先伍杂花。西洛尘埃长太息，名园今属犬羊家。
南风作雨北风晴，布谷朝来也勤耕。五湖三亩逃名地，不向人间掷此生。
沙头载酒话蕲州，胜水名亭怅旧游。闻道彭城多善政，盘根正属有为秋。
我忆同乡萧县尹，人来频问水精宫。万里趋朝书上考，相逢还恨别匆匆。
琵琶送酒为君弹，剑叶生霜发晓寒。似此出门犹不易，堪知蜀道古今难。
树簇烟迷蜀国深，岭头分界恋登临。前轩一望无他处，从此西川只在心。
山樱江藕荐时鲜，况有嘉鱼出锦渊。圣体从谁问行在，朝廷北极是幽燕。
圣驾南巡江水清，凯旋惟恐露威灵。虎贲夜散常山阵，龙气朝缠细柳营。
甘泉宫是祝融宫，一脉昆仑贯始终。何处至人栖隐地，石台烟磴识仙踪。
自古太行天下险，纵令禹凿不能平。寻常著脚无安处，何况羊肠路上行。
熨帖朝衣抛战袍，夔龙班里侍中高。对时先奏牙间将，次第天恩与节旄。
湖久难稽得种名，乡邻聊共古今称。我来几度游湖畔，何限徘徊异世情。
越王城下草青青，眺远须登第几层。白发山僧闲指点，斜阳古木是诸陵。
紫烟捧日炉香动，万马千车踏新冻。绣衣年少朝欲归，美人犹在青楼梦。
市朝尘土污人衣，远忆云山便赋归。溪水绕门秋欲晚，苕花漠漠鹭鸶飞。
蒹葭一望暮苍苍，长荡湖头烟水长。怪道今朝枫叶尽，夜来七十二桥霜。
巫峡朝云隔翠波，仙禽无奈晚来多。风流只爱张京兆，日日章台走马过。
日暖飞花近鬓丝，相留一醉本无期。明年此日知何处，立在清朝白玉墀。
佳人唯是惜韶年，懒向红窗理管弦。锦席安排胡蝶局，深宫不忌赌金钱。
虎穴魔宫到者稀，老婆失脚又怀疑。赵州吃掌无人会，直至如今成是非。
赵王一旦到房陵，国破家亡百恨增。魂断丛台归不得，夜来明月为谁升。
相逢犹记度潇湘，旋理衿缨旋理装。婿见舅姑才识面，明朝马首上渠阳。
金玉楼台插碧空，笙歌递响入天风。当时国色并春色，尽在君王顾盼中。
宫柳垂垂露欲黄，西风吹冷妾衣裳。妾身宫柳难相似，咫尺东风入建章。
何年斲就峄阳桐，律吕音谐指下工。相业当时勤燮理，心同虞舜鼓南风。
群仙来会蕊珠宫，花满琼山翠满空。环佩珊珊五云际，半天鸾鹤舞春风。
春宵宫女著春绡，铃索无风自动摇。昼下珠帘猧子睡，红蕉窠下对芭蕉。
昌甫诗编成甫题，放翁文物海山知。交情生死人谁识，千古绝弦钟子期。
长夜鸡声迥不闻，寂寥古塔与平分。却嫌窗外晨钟动，犹带寒风闹白云。
鄱阳策杖抵岩巅，旧有丹炉锁暮烟。今古一双龙虎石，侍郎仙去是何年。
自知国色无伦比，放遍群花每后开。独艳不教霜雪妒，先春甘让冻园梅。
人家鸡犬近相闻，村落纡回古木深。山客一来尘想尽，水声终日奏鸣琴。
成帝夫人泪满怀，璧宫相趁落空阶。可怜玉貌花前死，惟有君恩白燕钗。
鸾箫缓引酒重倾，夜久灯花陊玉罂。君向云山我朝市，江城风雨倍伤情。
江上看云踏雪归，满墙竹色净柴扉。十年京国春风梦，犹忆承恩出紫薇。
性地栽培恐易芜，是非理欲谨于初。孔颜乐地非难造，好读诚明静定书。
朝家日日有迁除，休说人才愧国初。岩穴几多茅盖屋，安知不是孔明庐。
冰岩何异蕊珠宫，夜静江虚碧汉通。沧海无劳夸蜃气，瑶台端不借人工。
旧乡三载赖周旋，归兴朝来已浩然。莫怪迂疏临别语，人间万事读书先。
空嗟覆鼎误前朝，骨朽人间骂未销。夜月池台王傅宅，春风杨柳太师桥。
火冷空斋夜掩霜，明朝新岁在殊方。故乡亲老谁相守，独对寒灯泣数行。
送尽飞鸿眼欲穿，家山政在落霞边。快来幸有梅堪折，莫待相将柳欲眠。
去年宣府建行宫，今岁榆林驻六龙。闻道巡关张御史，曾回圣驾在居庸。
逆竖谁教解巧机，玉箫新进上方吹。进宫已自几千里，亡国何须数百枚。
山回溪净气尤清，落水声中反独荣。日照月移俱可玩，株株根畔古苔生。
宫树阴阴翠盖成，熏风尽日语流莺。秪应欲助归田兴，故作林间旧友声。
澧浦湘皋浅碧花，国香原不借群葩。不知谁傍蓝田种，尽向金茎浥露华。
酒经自得非多学，诗律伤严近寡恩。田里歌呼无籍在，朝廷议论有司存。
梦里从容揖孔明，回天事业竟难成。出师两疏心千古，可是巍然三代英。
圣主潜心古帝王，武楼降辇步长廊。壁间不遣丹青涴，尽揭先儒衍义章。
钓国平生岂有心，解甘身与世浮沉。应知渭水车中老，自是君王著意深。
万里移家入瘴烟，故乡音耗若为传。衡阳自古无来雁，况去衡阳又八千。
隔浦飞来万仞青，仰高楼外玉为屏。南昌千古西山并，别有东湖孺子亭。
名花倾国占宫闱，香损僝风傍路飞。却忆夜来宫里事，箧中未熨衮龙衣。
眼力无穷面面窗，知君心不在西凉。聊将浮世两茧足，共借明朝一线长。
罢朝轻辇驻花边，催唤黄门住静鞭。三十六宫人笑语，上前争索洗儿钱。
斜倚银床理玉筝，数声子夜不胜情。晚风莫送东邻去，多少愁人梦不成。
石氏金园无此艳，南都旧赋乏灵材。只因赤帝宫中树，丹凤新衔出世来。
折送南园栗玉花，并移香本到寒家。何时持上玉宸殿，乞与宫梅定等差。
赐酒盈杯谁共持，宫花满把独相思。相思只傍花边立，尽日吟君咏菊诗。
三宫九庙事方危，狼子心肠未可知。若使无人折狂虏，东南那个是男儿。
沧江病里逢南至，化国欣看日线长。未堪取醉酬佳节，恐碍垂貂梦紫皇。
古佛行藏识者稀，为人一著太孤危。蓦然撞著白拈贼，倒腹倾肠付与伊。
六朝更代几兴亡，满地黄花只旧香。水鸟不知人事改，双飞犹自恋寒塘。
风光琰琰动春华，回首烟波万里赊。山似翠屏西子国，溪如罨画越王家。
力破齐城七十馀，乐生才略好谁如。功名自昔难终始，去国彷徨只报书。
雄县城南水没路，莫州市里酒如油。客行相聚且一醉，不见越人空古丘。
见说如何与若何，恰如风向树头过。若论父子分明处，自古绵州所出多。
万里西风桂树秋，蟾宫云箔夜香浮。何当净洗红尘梦，乞取一枝遮醉眸。
双井茶芽醒骨甜，蓬莱香烬倦人添。蜘蛛政苦空庭阔，风为将丝度别檐。
零露瀼瀼带晓浓，绕阶晴霁转光风。云仍对此琴三弄，还与宣尼古调同。
初试宫妆步玉除，诗成把笔更踌蹰。旧愁新恨知多少，尽向霜红叶上书。
岩桂遥从禹穴来，天香全似月宫栽。金风凄峭飘龙脑，想见吾庐烂熳开。
秋天如水月如霜，玉笛风清曲破长。众乐任高声迥别，六宫齐道是君王。
吴蚕入茧染春红，缫尽柔丝未论功。若得君王回一顾，不辞白发上阳宫。
宿舂宁复问精粗，食性年来已尽除。随分晚炊诚当肉，且乘新雨理园蔬。
有国由来在得贤，莫言兴废是循环。武侯星落周瑜死，平蜀降吴似等闲。
春深携客扣松关，今古兴怀俛仰间。花落花开俱是幻，老僧长对白云闲。
翠红翼翼宝坊闲，曾入瑶宫白玉阑。飞上朝阳瑞天下，灵根变化本无难。
太仆新调试锦鞯，九重日色照连钱。春来兴庆池边路，偏称宫中软玉鞭。
山峰如马浪如龙，巴雪消时春气浓。万里顺流东到海，石头城下合朝宗。
马足车轮恋日闱，几人高遁蹈家肥。少陵秪为趋朝懒，万里云山取次归。
青鸾慵舞鹤慵鸣，寂寂瑶阶苔半生。当日吹箫人已远，蕊珠宫外不胜情。
故国春还草木深，百壶长拟共登临。如何此际翻成别，碧海春云日夜心。
鱼器如何尽拥虚，未应寒鬣总依蒲。终朝竟夕浑无得，莫是君钩太直无。
月头支给买花钱，满殿宫人近数千。遇著唱名多不语，含羞走过御床前。
穗石春明古洞开，彩花千树布香街。绿油轿子看灯去，半揭珠帘露绣鞋。
黄叶山家晓会琴，斜桥流水路阴阴。东西南北鸡旐社，气象粗疏有古心。
布被寒多夜更长，南荣早起爱朝阳。教儿莫埽阶前叶，留与苍苔护晓霜。
夜读诗书朝出耕，古人多此寄深情。殷勤语汝诸兄弟，好尽彝伦学董生。
蜀政贪残岂自全，母心直向死方安。如何三度专方面，不博庭闱一饷欢。
六星宫里一星归，行到金钩近紫微。侍史别来经岁月，今宵应梦护香衣。
山外溪平不肯流，山前乔木易知秋。水晶宫里清幽地，不信无人著钓舟。
般舟古殿最先风，运载含灵不可穷。生死海中波浪险，莫教沉溺失前功。
琳宫深处小桃红，当日玄都事已空。今见花开浑似旧，不知又隔几春风。
廊坏空留响屧名，为因西子绕廊行。可怜伍相终朝谏，谁记当时曳履声。
渔村樵市过残春，八十三年老病身。残虏游魂苗渴雨，杜门忧国复忧民。
右军挥洒谪仙歌，总有驯鹇似白鹅。芳玩未应疑放达，风流文藻古无多。
朝廷依制起三王，叹惜真儒半已亡。犹有伊川旧夫子，飘然鹤发照沧浪。
满林钟磬夜偏长，古鼎闲焚柏子香。石榻未成芳草梦，西风吹雨过池塘。
啼到无声血满枝，杜鹃何似客心悲。英雄自古原无主，不殉佳人欲殉谁。
名籍丹丘号散人，何时香火共朝真。只应经世平生意，未合归愚便问津。
闲咏遗言理素琴，晚风吹树雨愔愔。山空断岸无来辙，未必沙鸥识此心。
姊姊教人且抱儿，逐他女伴卸头迟。明朝斗草多应喜，剪得灯花自扫眉。
风吹花树昨朝红，今日看花树已空。可惜天高花薄命，年年开落只由风。
黄金萧索减仲产，玉龙不死酬君恩。朝来结客青楼饮，拍马齐出春明门。
平生抱瑟齐门立，不比吴宫夸靓妆。周鼎商盘甚淳古，君来独慰九回肠。
晨兴秋色已凄凄，咿喔犹闻隔浦鸡。说与应门谢来客，要乘微雨理蔬畦。
叶细枝柔独立难，谁人抬起傍阑干。一朝引上檐楹去，不许时人眼下看。
世间左道孰为凶，最是龙阳泣楚宫。禽兽犹明真配合，生人反昧假雌雄。
孝宣不召山阳守，痛在糟糠不下堂。家国莫先笞己子，汉人空识抱成王。
蜀土风景信不好，君之所治兼蛮夷。山高地仄江水恶，刀耕火种黎民疲。
停骖惆怅圣安寺，旧时轮奂想翚飞。前朝已落王承福，后堂空祀李宸妃。
烟雨峰峦无古今，断崖迷径静愔愔。隔溪樵子遥相语，昨夜春流尔许深。
姑苏台畔千年土，𣃁作牛羊出没行。惟有江山怀故国，五湖犹绕越东城。
陶令归时远公送，石苔秋雨步迟迟。凌霄花在古松上，也笑向人人不知。
红亭带柳板桥横，古道西郊送客行。谩道征轮怜下国，彤云咫尺望神京。
清秋红翠浸冰壶，浪遣人夸绝世无。壮志肯教摧寸草，长松古柏拟身图。
一片神明在玉琴，图书先得古人深。天边况有团圆月，流出寒光是此心。
自曳长裾两鬓斑，久忘流水与高山。而今重理弦中操，天赐残年半日闲。
当朝山色尚烟岚，近侍承恩罢早参。边奏不来春殿寂，自将情思写江南。
高名已与白日连，遗迹犹闻故老传。吊古每来荒庙下，落花流水总依然。
南宫春榜奏贤良，万乘临轩试一场。赋出御题深称旨，状元先拜秘书郎。
去国十年雁影秋，又逢离别可堪愁。猿声一道巴山黑，黄叶孤城月满楼。
岁暮烟霜泽国寒，晓鸦鸣处是柯山。地炉有火樽馀酒，自起焚香深掩关。
结绮临春万户空，新林犹自起东风。堪怜一片龟兹国，回首繁华似梦中。
静想追兵缓翠华，古碑荒庙闭松花。纪生不向荥阳死，争有山河属汉家。
胜景门闲对远山，竹深松老半含烟。皓月殿中三度磬，水晶宫里一僧禅。
神翰飞英纪至贤，谓如舟楫济洪源。偷名岂学刘仁轨，专向朝堂卖主恩。
古祠曾记祷灵神，旱雨滂沱救越人。大禹恩深无以报，我惟朝夕退藏身。
不带东篱正色黄，却将标格染玄霜。明朝相见休惊讶，文彩犹存月露光。
著处溪山可置身，古人求志不求闻。从前未有匡时术，只合携家傍白云。
贤侯去久迹犹遗，乞雨诗奇字更奇。世俗妄论公政猛，爱民心有彼苍知。
寒食今朝杨柳边，綵绳排缚竖鞦韆。纤腰两两云中耸，嬴得君王呼半仙。
赋政频年合简求，民情滋欲得公留。虽然湖外私膏泽，须索樊侯入佐周。
珊瑚石亚玉琅玕，摇曳云稍翠色寒。疑是朝真仙佩响，清音缥缈碧云端。
明朝同上四贤山，要与群英尽日还。认取钩深堂上意，春风曳曳鸟关关。
一自东南王气消，秣陵秋色冷萧萧。如今宫殿生禾黍，无复繁华似六朝。
霓裳惊破出宫门，马上香罗拭泪痕。到此竟为山下鬼，不堪鞞鼓似招魂。
折尽长安秃马鞭，不知尘外有何天。今朝一向春风笑，柳色高梁似旧年。
当年百啭建章宫，调入新诗丽曲中。老耳如今听不入，为谁犹自咽东风。
朝餐暮饮逐尘寰，清镜无情不驻颜。千古菊泉香火地，名贤多是靠名山。
江南绝顶真境界，仙子珊珊鸣佩环。千年古井丹不死，夜吐玉虹明屋山。
平生见说浈阳峡，今日亲从峡里游。滩声嘈嘈水流急，今古行人尽白头。
去岁无辜出帝乡，石头城下水云长。凤凰台上多今古，李白题诗恐断肠。
吴楚千峰树杪开，台空曾见凤飞来。三山秀色还今古，六代繁华几劫灰。
故国池塘倚御渠，江城三诏换鱼书。贾生辞赋恨流落，秪向长沙住岁馀。
昨夜东风入建章，越罗初试汉宫妆。可怜春困多消瘦，羞向君王乞药方。
牧羊何意起民间，祸隐当年遣入关。千古兴亡君莫问，江东曾见一人还。
金坛郭里扫尘斋，移向宜兴傍古槐。孙子读书儿致养，更无尘杂到苔阶。
谁将无可仲尼心，来向人间可处寻。我亦欲凭无可可，古今天地共吾襟。
云芝九干麦双岐，盍有嘉生瑞圣时。玉殿称觞闻好语，时教张补撰宫词。
雁门泉水热于汤，清净源从古道场。应笑骊山山下水，至今犹带粉脂香。
褒城之山划天罅，中有深谷春水生。汉家兴王启鸿业，萧相治国留英声。
介室于余亦外家，二年朝夕向长沙。闻君往会临川葬，我不及前空叹嗟。
太乙祠前礼玉清，炉姻灯火彻霄明。赐锦裁为朝斗服，宫词按出步虚声。
龙行旋转幸斋宫，扈从千官拜舞同。幸有神灵呵护密，深思默默达穹隆。
昨日低眉问疾来，今朝收泪吊人回。眼前流例君看取，且遣琵琶送一杯。
春闺无事不闻鸡，睡起朝阳树影西。尽道陌头寒食好，卖花声里有莺啼。
饮马池边号浴仙，仙姿花鹤古今传。金经尤有延年诀，未数庄椿寿八千。
腊日才过又小年，那堪泽国雨连天。儿童把酒传明烛，远想慈亲尚未眠。
瑞气氛氲锁梵宫，嵯峨宝塔倚高空。檐楹金碧光相照，尽落山僧一顿中。
朝来灵鹊绕檐鸣，果得云笺慰远情。但说别来长见忆，归期依旧不分明。
盛丽纷华念不萌，位高心小古难能。祇今翘馆延人物，只似萧斋接友朋。
执事既迷著理非，欲从何处取真机。太虚辽廓无边际，一任云行与鸟飞。
自古来卿与女休，壮年能报父兄仇。功成俱上列仙籍，嗟尔今朝命不犹。
人力端能夺化工，香吹谷雨半头风。道傍车马自朝夕，谁识原非积李丛。
案头恰置此孤峰，峰顶何人插古松。为问山灵如可借，杖挑随处得相从。
此去休言是薄游，六朝佳丽且彝犹。垂鞭日过昭明宅，拉伴频登孙楚楼。
元正但觉晓光迟，风雨霖霖笑语稀。见说朝家推日食，百司守局午方归。
水国霜空绝鸟飞，乱山寒翠袭行衣。何人独在林间隐，却向清时更息机。
千年风采逢明主，一寸襟灵慕昔贤。待看朝廷兴礼让，天衢何敢斗先鞭。
北人半是南朝民，食禄南朝终为君。失意暂时辞汉主，彷徨不忍痛思亲。
荒冢累累春草青，行人指点未分明。英雄寂寞前朝迹，落日东风恨未平。
月射冷光新殿宇，风敲清韵古杉松。问师宝额因何立，笑指横溪有卧龙。
星落江东化梵宫，楼台金碧骇鱼龙。此轩端有南康趣，只欠匡庐五老峰。
诘曲回廊入小庭，绿窗朱户照光明。宫人昼直多娱乐，阖座諠哗击马声。
七国绵延蔓草图，一言请削独干诛。扬雄自负功名志，犹罪当时太失愚。
长裾本是上清仪，曾逐群仙把玉芝。每到宫中歌舞会，折腰齐唱步虚词。
松阴苔径曲盘盘，古佛残灯古殿间。却羡老僧无个事，一生长伴白云闲。
披帷月底理鸣筝，哀调澄于镜里冰。试使楚王闻一曲，可怜应不数安陵。
缣罗不著索轻容，对面教人染退红。衫子成来一遍出，明朝半片在园中。
家贫何敢话生朝，多谢开尊慰寂寥。要迹一杯辞不受，便需拙句作琼瑶。
蕲峰中断马头分，古道离颜共白云。交手再三挥手去，萧凄畏对楚关曛。
闻昔西湖处士家，春风绕屋种梅花。孤山依旧人何在，古木斜阳有暮鸦。
曾挈东皋到酒泉，而今醉国也骖然。睡乡若有闲图籍，欲向先生受一廛。
曾将一剑定全吴，斗大祠庭泣楚巫。故国神游应抚掌，芦花枫叶几年无。
何事苍苔数点红，晓来花片落春风。可怜春色兼花尽，今古此情无处穷。
心闲万籁响韺茎，古调何人细与评。招手洪崖天万里，佩霞惝恍会瑶京。
爱国忧民感慨深，沅湘浩浩魄沈沈。怀沙哀郢成何事，日月争光只此心。
少陵别业古东屯，一饭遗忠畎亩存。我辈月叨官九斗，须知粒粒是君恩。
白云仙吏自清闲，何事朝朝忆故山。我见画图心亦远，也知幽意颇相关。
茂树清泉乐意深，当年祇有一知音。却怜千古河阳月，几照令人慕蔺心。
短锸长镵出万峰，凿开混沌作玲珑。市朝可是无巇崄，更向山林巧用工。
桂折秋风露折兰，千花无朵可天颜。寿王不忍金宫冷，独献君王一玉环。
敢祈方广现危梁，千古灯燃共此光。聊试茶花便归去，杖头挑得晚风凉。
子晋新宫倚太霞，绕湖烟火万人家。观台一面无人处，日出烟消都是花。
古人风帽古人心，独处胡床拥鼻吟。曾道先生清似水，东篱无惜种黄金。
山云故作今朝雨，湖水新添昨夜痕。细草幽花俱有意，青山相对已忘言。
赞美平时万口同，耸观造化协天功。圣朝家法皆仁德，宽大应符帝诏中。
芹溪处士古人风，宝剑尘埋未化龙。旧隐至今名不朽，扁题元出紫阳翁。
吟对灯花未忍眠，丁宁明日早朝天。老怀有赋何多幸，四海车书正晏然。
拥衾危坐夜沉沉，门外谁知雪寸深。掩卷不言空太息，静中忽见古人心。
暮年无事挂胸怀，祇为酴醾筑此台。恰似唐朝元会日，露翻珠翠六宫来。
片语能令孙仲谋，气如山涌剑横秋。莫言诸葛成何事，万古忠言第一流。
乾坤今古自昭然，此意何劳密处论。不是逢人喜倾倒，正应公事合公言。
孤臣久客瘴江边，惟是相知肯见怜。更有多情王大理，时时遥寄锦云篇。
水国禾生秋雨余，家家生计在樵渔。短镰刈得乾芦荻，乞火船头煮白鱼。
凉风吹暑豁烦歊，上马迎风趁早朝。宿雾欲开星月澹，隐然双阙在层霄。
千古一抔忠义土，青山门外碧溪阴。溪流冷浸中宵月，照见先生未死心。
拄杖穿云到古峰，月高天净欲乘风。人间原有清凉地，好作茅茨一亩宫。
凿井为畦并汉皋，区区抱瓮不辞劳。古人伎俩今人笑，举世师师尚桔槔。
沙湖歧路忆遗踪，杜宇声残口角红。古寺钟鸣悲不尽，年年流响咽西风。
雪中春到梅花觉，冰底水行人未知。珍重天公好消息，通今通古更何疑。
偶捉麈挥尤有韵，不须犀辟自无尘。早闻玉振真名士，古说冰肤是至人。
十年不见故园春，画里题诗半古人。老去风流浑减尽，东风花鸟易伤神。
八月金茎露有华，晨曦才上散馀霞。朱书十字黄封酒，先赐王公执政家。
肯信逝波有此人，居然遥集古先民。红尘岂解留龙象，独使青冥侈石麟。
故无形像显教寻，隐秘踪由自古今。妙法不传经上字，玄门消息冈知深。
罗襦襟解烛灭后，喝雉喝卢人散时。愿君莫忘点轩老，少小先蒙国士知。
未知军法忌偏颇，徒解于思腹漫皤。昔日羊斟曾不预，今朝为政事如何。
方寸终朝似火然，为求白日上青天。自嗟辜负平生眼，不识春光二十年。
花药栏干小雨晴，差差燕子拂帘旌。今朝下直全无事，写得新翻曲谱成。
却因理发得披文，看尽庐山笔底春。寄语可师休祝发，癞边犹有去年痕。
国事分明属灌均，西陵魂断夜来人。君王不得为天子，半为当时赋洛神。
霍家有女字成君，年少教人著绣裙。枉杀宫中许皇后，椒房恩泽是浮云。
正翕眼时元活活，到敷散处自乾乾。谁会五行真动静，万古周流本自然。
参天古柳鸣蝉急，卷地黄流转岸多。好去扁舟稳扶柂，秋风吹水易扬波。
江门渔父与谁年，惭愧公来坐榻穿。问我江门垂钓处，囊里曾无料理钱。
黄冠野服列仙曹，天上朝元羽盖高。铁笛一声秋月白，又骑黄鹤下三茅。
和风习习禽声乐，晴日迟迟花气深。妙理冲融无间断，湖边伫立此时心。
阖庐城外木兰舟，朝泛天池暮虎丘。三万六千容易过，人生只合住苏州。
暗雨疏灯此别君，相思何地更停云。明朝又上浈江路，枫落寒艭未忍分。
翠辇重登勤政楼，红桃依旧唱凉州。但知玉笛传佳曲，不记铃声动客愁。
十年坐判维扬郡，令誉芳声特达开。惠政及人还未已，升官重向广陵来。
长叹一声归去来，六龙高驾彩云回。独流明月诗千首，万古含光烛上台。
夫子人间第一流，清言暂隔已离愁。今朝偶负寻春约，诗思勾牵未肯休。
困来两眦似胶黏，底怪吴人号黑甜。安得他生不识字，朝朝就日卧茅檐。
五更残梦正迷离，窗纸光明烛焰迟。却忆去年当此日，催人晨起早朝时。
小词闲制曼声歌，写出春闺幽恨多。懒把九宫翻别谱，花间占得忆秦娥。
嶙峋对峙势争雄，古塔疏林杳霭中。写尽西湖烟雨障，双尖如笔合晴空。
忆昔殊方久滞淫，年深归路始骎骎。傍人欲问箪瓢乐，理义谁知悦我心。
欲寻轩槛列清尊，江上烟云向晚昏。须倩东风吹散雨，明朝却待入华园。
曾闻佛国有莲台，人向花心结圣胎。莫讶红香浮小艓，前身原在蕊中来。
黑甜久已傲羲皇，副墨名山万古藏。日日枕流非洗耳，疏慵应住水云乡。
夷门一镇五经秋，未得朝天不免愁。因上此楼望京国，便名楼作望京楼。
源脉滔滔古岸头，往来终是碍行舟。无风激起千寻浪，到海方知是逆流。
西川峻迹归南斗，东鲁名成返圣朝。应忆山人无个事，故将书使到渔樵。
太平无事似熙丰，天乐声和下帝宫。禽鸟也能知乐事，宫莺娇醉弄春风。
湘吴醇酎惬兼衣，多病难禁玉斝飞。月下更期看国艳，凌波那更舞江妃。
远水寒山石径斜，宫前杨柳寺前花。红颜未老恩先断，莫怨东风当自嗟。
封事朝闻夕拜官，新丰无复客衣寒。书生未有鸢肩相，只说君臣际会难。
玉炉精巧若裁肪，寄与髯翁也不妨。古庙多年无气息，直消一炷返魂香。
霜枝几叶醉陶家，秋色南山也自佳。千古无穷开老眼，岂徒太极是梅花。
仓黄纸上闲言语，寂寞玄天独此心。桐树未秋明月古，山童沈睡草堂深。
闻道藤萝一一攀，要穷佳处识湖山。青琳宫阙当西崦，应费巾车数往还。
不怕掀天浪拍春，石船系在古溪滨。纵然水绕东流岸，犹胜虚舟误触人。
闻道匆匆不住程，如今应已到乡城。亦通朝路音书不，朝外可能空旧情。
非独苏仙念老穷，古灵亦复荐孤忠。白头不得诸公力，惟有西塘八十翁。
风帆朝自石塘开，白浪如山万里来。白是海天青是水，茫茫不辨有琼雷。
趋朝同听午门钟，九陛森严虎豹重。何事归来化城卧，砚屏闲弄九芙蓉。
经旬不见嶙峋面，雨施云行到九州。春政已成无一事，却扶红日翠峰头。
海上春深柳色浓，蓬莱宫阙五云中。半生落魄江湖上，今日钧天一梦同。
怀仁辅义戒阿谀，万古先生两句书。长往不来安有此，始知王佐在樵渔。
高梧叶尽鸟巢空，洛水潺湲夕照中。寂寂天桥车马绝，寒鸦飞入上阳宫。
五斗虽微亦主恩，那堪鹤发系慈孙。白云千里今朝合，不换三公慰倚门。
上番宫女捲帘时，闪闪寒鸦拂晓啼。才索赭迎催进辇，紫宸门外报班齐。
秦国功成思税驾，晋臣名遂叹危机。无因上蔡牵黄犬，愿作丹徒一布衣。
桤林日暖蕨芽生，桑陇风微布谷鸣。客子思家政愁绝，长松吹雨落溪声。
画楯朱甍绿霭中，华颠翠岫倚轻风。行人肠断古乌处，犹在云山东复东。
富贵因人德未酬，绣衣归去竟何求。荒坟三尺斜阳里，千古徒增女子羞。
细雨濛濛入绛纱，湖亭寒食孟珠家。南朝漫自称流品，宫体何曾为杏花。
秋气堪悲未必然，轻寒政是可人天。绿池落尽红蕖却，荷叶犹开最小钱。
策蹇南游忆楚朝，阴风淅淅树萧萧。不知无忌奸邪骨，又作何山野葛苗。
淮襄州郡尽归降，鞞鼓喧天入古杭。国母已无心听政，书生空有泪成行。
稚年孝友自天成，达变全经孰与能。放眼直从千古看，重华经变可同称。
访古搜奇得汉馀，有名书画世间无。紫宸朝退捐声色，不看骊山按乐图。
遇雨权将屋作坛，昊天神主位中闲。吉凶异制今参用，今古殊宜亦并班。
六国区区共事秦，疲于奔命尚难亲。如何杀尽半天下，岂是关东没一人。
隋家古寺郡西南，寺废残僧只二三。藜藿满庭尘暗佛，时闻铙鼓赛春蚕。
密叶柔条绿更腴，几年培植费工夫。牡丹剩费医治力，曾有丝毫利益无。
去去归程溯急流，打头风起又维舟。不因采石千罂酒，𨚗解青山万古愁。
有司奏削将军俸，贵人冷落宫车梦。永巷传闻去玩花，景和门里谁陪从。
几年家住玉溪头，乘兴时来上钓舟。古寺幽情未曾到，寻春一为野僧留。
黄金无限不须成，欲塞河流要负薪。谁识望仙宫里事，只因荡漾阿娇春。
胜槩居常画里求，鳜鱼清梦落沧洲。今朝亲见桃花树，重振家声是此秋。
先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。
朝元洞口接禺山，鸾鹤回翔杳霭间。风景依稀时代异，夕阳长羡钓舟闲。
贪生只爱眼前珍，不觉风光度岁频。昨日见来骑竹马，今朝早是有年人。
妾自吴宫还越国，素衣千载无人识。当时心比金石坚，今日为君坚不得。
四朝十帝尽风流，建业长安两醉游。惟有一篇杨柳曲，江南江北为君愁。
看尽千峰意不关，青天忽接是庐山。来朝紫气君休怪，身在嵯峨峭旧间。
一拳打破地皮穿，拿住春风不放拳。直待子规啼夜月，放开青掌始朝天。
刮膜神方直万金，国医曾费一生心。可怜髽髻提篮者，也有盲人问点针。
翰苑春坊清切地，从来未有效涓埃。天朝三十三年禄，虚负君恩养不才。
愁看贼火起诸烽，偷得馀程怅望中。一国半为亡国烬，数城俱作古城空。
大学真儒耻小成，一源体用要流行。当知万物备于我，直自修身至治平。
病起朝天果未迟，出门刚遇凤来时。两山居士何如喜，一饮从教累百卮。
远人羁客古今悲，昔日慵看惜别诗。六口一家分五处，争教不作断肠词。
槐宫悉混玉石焚，庙貌依然惟古云。须仗吾侪更修葺，休教风世丧斯文。
上马含娇不任扶，君王揽辔待齐驱。蓬莱宫里三千女，独自骊山从乘舆。
魏公前岁朝真去，寂寞阑干尚有情。莫道甘棠无异种，至今留得雪香名。
古来元白似金兰，谁道风标不可攀。驿骑飞来问骢马，计程应是在铅山。
恼乱春心朝复朝，不堪憔悴沈郎腰。莫辞绿酒千钟醉，且看红英万点飘。
中宫谓得君王意，银镮不妒温成贵。早日艰难护大家，比来欢笑同良娣。
晨曦潋滟上帘栊，金屋熙熙歌吹中。桃脸似知宫宴早，百花头上放轻红。
五垓千陛立朝廷，槛首铜雕一丈翎。不待来仪威凤至，日闻韶濩在青冥。
秋风一击入云端，合国人皆仰面观。好向丹霄休索线，等闲势断却收难。
郡侯不识国元勋，释子那知姜与秦。隐士有灵应抚掌，相公死亦不容身。
厌趋朝市元无梦，惯处山林似有情。圆觉楞严俱不解，维摩会下一书生。
三惑沈身是此园，古藤荒草野禽喧。二十四友一朝尽，爱妾坠楼何足言。
游遍蓬莱到水都，龙宫书请注龙书。月明长啸独归去，海上行乘赤鲤鱼。
解衣欹枕未成眠，月色穿窗绝可怜。忆昔退朝归去晚，几回立马看婵娟。
湖上烟峦一抺青，他时亲见望州亭。也知鲁国真男子，要识中郎旧典刑。
弄玉有夫皆得道，刘纲兼室尽登仙。君能仔细窥朝露，须逐云车拜洞天。
光武亲征血战回，举朝谁识渭川才。熊罴果有周王卜，未必先生恋钓台。
紞鼓吴门彻曙开，郡人还喜邓侯来。政成岁稔庭无讼，谁伴南园举宴杯。
长条攀折叹离披，底事人间管别离。何似龙津通御气，建章宫里斗腰支。
昔从故国瞻梅岭，望杳天南欲断肠。今日曲江试回首，只将梅岭认家乡。
一铃自语风薄林，千涛夜涌月翻金。寺内何人口生醭，阿师政尔息深深。
苦忆英雄娘子军，女中勋业似桓文。南朝事去馀犀杖，泪洒炎天万里云。
梅花不合太争春，政盛开时却恼人。试折一枝轻著手，惊飞万点扑衣巾。
夜半飞来海上峰，笙竽万籁奏天风。素娥相望如招手，欲驾神车上月宫。
火入咸阳五柞宫，防边还与汉年同。将军并拜谁真是，看取营门细柳风。
天长水远网罗稀，保得重重翠碧衣。挟弹小儿多害物，劝君莫近市朝飞。
三殿飞云禁钥开，风从天上送春来。诸藩玉帛朝元日，齐献南山万寿杯。
粉身碎骨事无难，祇为君恩重泰山。风淡月明都护府，功名千古在人间。
洛阳新进牡丹丛，种在蓬莱第几宫。压晓看花传驾入，露苞方拆御袍红。
病起逢春上酒卮，江南江北正相思。中原谩说先朝事，五子风流自一时。
起傍东窗手把书，华颠种种不禁梳。朝餐欲到须巾裹，已有重来晚市鱼。
一气暗随鸾辂动，万祥给会衮衣朝。康衢歌吹东风里，满听儿童善祝尧。
白璧犹书唐岁月，都城更记旧朝廷。如何六代明天子，不及缁衣独有灵。
晴云晴树习朝晖，野寺疏钟宿鸟飞。日出湖南望湖北，春江烟里几人稀。
松炬宵悬万壑光，长窥千古思茫茫。朱明洞口逢瑶草，乞与幽人煮石房。
谁以三年报一峰，舒刚盖有古人风。一词亦到君亲地，何处无人覆马龙。
万古风情不易禁，多言未似不言深。楚王只听巫臣谏，不道逃吴已有心。
朝来雨过发妖妍，向日枝头雪作团。缟练长拖轻洒墨，不须将作两般看。
牡丹过后看红药，赖有藏春得少留。恰似隋宫千彩女，锦帆一夜下扬州。
本是子猷园里枝，今朝分取手中携。自怜高节虚无物，野外山行得共伊。
清磬朝来扣几声，皈心趺坐理残经。顶巢膝灌原吾事，懒扫从教叶满庭。
古来万事无真实，赖有区区史笔存。士雅闻鸡偶同被，至今起舞说刘琨。
古涧久无轩冕梦，茶山参遍古今诗。江湖风月闲天地，不爱牙旗爱酒旗。
淮水东边旧六朝，琼楼翠馆白云销。于今只有垂杨柳，犹似当时舞细腰。
凤阙巍峨瑞气间，御沟春晚水潺潺。吾皇勤政无游幸，天厩门深八骏闲。
皓公闻道住南宫，笑写新诗托去鸿。准备金桃三百颗，因风寄与老髯公。
岩前松竹两三株，日炙风吹渐已枯。叶落纵横人不扫，清声犹自响朝晡。
一隅不见古扬州，惟有平山尚自留。且看江南山色好，莫缘花月起闲愁。
蛾眉偏妒合欢宫，汉主当年事不同。今日君王犹未识，枉教团扇怨秋风。
太湖清润岱宗雄，金字宣和第一峰。绝似水晶宫里看，一堆寒碧玉玲珑。
黠鼠欺人搅夜眠，春花秋月满吟边。归装恰有宫衣在，尽与邻家当酒钱。
白头朝士方徒步，欲过六桥愁路赊。目断红云花鸟上，楼居缥缈梵王家。
明日离樽难重倾，且停征驭话交情。知心自古不易得，况是途穷赖友生。
苔老应无屐齿痕，旧游历历眼中存。秋深南国行人少，落叶萧萧满寺门。
一物自有一太极，机缄造化体坤乾。穷通一贯全天理，抱本还元合自然。
灵海泓澄匝翠峰，昔贤心赏已成空。今朝亭馆无遗制，积水沧浪一望中。
前江风顺水平流，渔妇移舟折海榴。折得一枝簪绿鬓，怕归古渡对人羞。
玉楼珠箔晚天凉，秋色依稀满建章。金井梧桐霜叶尽，自随流水出宫墙。
昔年南国看黄葵，云鬓金钗向后垂。今日林容篱落下，秋风寂寞两三枝。
漠漠春阳接海低，濛濛晚雨傍山飞。半敧古埭无人过，时有村童护鸭归。
刘侯为政本清贞，蓦地风波底自生。此去好凭君问讯，五湖云净霅川平。
谁信兹翁已百年，两眸如霓舌如泉。凭翁细问五朝事，一一谈来在眼前。
莫专靠静偏于静，须是深加格物功。事到理明随理去，动常有静在其中。
古殿荒凉梅正繁，春风花满给孤园。主人底事忘归去，谁遣清香扑酒樽。
长松落落充高栋，古栎庸庸得大年。自笑生年不材者，社中应许结良缘。
草草茅亭古木间，万琅玕里一禅关。秋阴只俟风收尽，分我浮生半日闲。
仙芝灵朮总芳妍，野草闲花各变迁。古栎复荣松化石，药苗蕃植可延年。
京国谁曾念旅游，闲情芳思两悠悠。却因今夜栏干月，引得春风上小楼。
万古岐周治亦隆，凤凰千仞几梧桐。我知此日文家意，不在秋荷数鸟中。
青青草色映帘帷，寿母朝朝玩绿滋。有句不缘春梦得，旁人错道谢家池。
小国贡来东海外，尚方分给午门前。终身永保君王赐，总遇秋风莫弃捐。
迤逦群山不识名，天门日观远峥嵘。地灵不见二宫迹，圣作时闻万岁声。
青说从蓝青过蓝，三洲拜我得无惭。一朝巷遇三年念，天理沛然人莫参。
石虎父子恃兵刀，卜世谓与天地期。那知喋血宫庭者，尽是怀中抱弄儿。
蜩𫛩鹏鹍任过前，壶中春色瓮中天。朝来兀兀三杯后，且作人间有漏仙。
宜春花夜雪千枝，妃子偷行上密随。便唤耍娘歌一曲，六宫生老是蛾眉。
古木参天枝欲倾，秋风时发半岩声。厉山拟作故园梦，山雨萧萧梦不成。
全齐拱手受燕兵，义士谁为国重轻。七十二城皆北面，一时发愤独书生。
漠漠河西尘几重，年来画马亦难逢。题诗记著今朝事，同看联翩五匹龙。
钩窗不忍见南山，下有三雏骨未寒。惆怅古今同此味，二陵风雨晋师还。
纵横才力自时须，今代鹓行政要渠。亦有故人岩石里，未嫌不奉子公书。
天宫阁上醉萧辰，丝管闲听酒慢巡。为向凉风清景道，今朝属我两三人。
初度春生先我辰，馀生时日恰逢春。十年风雨江南路，犹有先朝白发人。
北固楼前一笛风，断云飞出建昌宫。江南二月多芳草，春在濛濛细雨中。
银箭初添漏水痕，星河如练影长门。最怜一片深宫月，得见清光是主恩。
近来碧瓦减朝霜，春意垂垂满众芳。未睹花光照庭榭，且看草色绕池塘。
溪谷冰霜春到迟，老夫长夜只吟诗。凭谁说与中朝士，此是江南第一枝。
此身生死国兴亡，摇落年年本是常。无奈潘郎解凄怨，满城风雨近重阳。
知逐征南冠楚材，远劳书信到阳台。明朝若上君山上，一道巴江自此来。
裂麻已沮延龄相，抗疏能全陆贽生。为国重轻关一语，谁云七载噤无声。
郑庄推士古无伦，置驿诸郊日日新。去病魏公俱改节，一生惆怅杜陵人。
梁园秋竹古时烟，城外风悲欲暮天。万乘旌旗何处在，平台宾客有谁怜。
西郎何事面西方，欲会东郎隔大江。自古朋良时一遇，东郎未会恨斜阳。
一点灵犀传地理，明如指掌秘通神。潜斋不作周公梦，闲使人参郭景纯。
年□筋力觉潜衰，自楚逾年复此移。偶见旧题追古昔，只应风月似当时。
馆娃宫殿锁烟霏，曲径香消草露晞。疑是春魂犹未灭，寺门花落雉朝飞。
殷红含露卧朝寒，疑是春工画未乾。底事诗人吟不稳，直须烧烛夜深看。
千寻松柏暗成围，遥见宫花隐翠微。不向夕阳窥路暝，那知云外有樵归。
朝三亦可不必怒，角左几何乌用争。不多不少饭一龠，无败无成棋半枰。
那得闲功咏雪晴，风光自解凑诗成。须知精粗无非易，千古人心只一声。
细风攲叶撼宫梧，早怯秋寒著绣𦈡。玉宇无人双燕去，一弯新月上金枢。
眼前轩冕是鸿毛，天上人间漫自劳。脱却朝衣独归去，青云不及白云高。
天醉山河却赐秦，六奇藏在席门贫。古来万事无能测，抵羡商山四老人。
落日肩舆古道西，急风残叶乱乌飞。入门剪烛邮亭上，细读邯郸野老诗。
花发河阳政早成，策勋恩擢佐藩臣。鸡翘豹尾他年从，且作银章第一人。
东观风流著作郎，满朝谁不羡恩光。赋成清思如秋水，一片霜毫洒玉堂。
玉殿辞春陷马尘，忍将膻秽污贞身。能行男子难行事，羞杀朝中投阁人。
裹头宫女浅妆梳，选入昭阳奉玉舆。一曲新声春称旨，赐绯教赐小金鱼。
越王宫里如花人，越水溪头采白苹。白苹未尽人先尽，谁见江南春复春。
桑梓悠悠共歙城，宦游京国倍多情。红尘离合常无定，从此相看听雁声。
博浪沙头恨未消，毙秦践项不终朝。汉家四百年宗社，开辟洪基在此桥。
一是端能服万人，施行自足扫胡尘。南州不可无高士，东国何妨有逐臣。
五星三命元非古，后世推详便尔灵。若舍根源求克应，晓窗谈说自堪听。
苎萝山下女儿娇，回首吴宫恨未消。独立西风缘底事，效颦空自逞妖娆。
把麾承乏楚邦东，狱及期年始报空。顾我自惭无德政，同僚深喜有于公。
池塘春草谢家春，万古千秋五字新。传语闭门陈正字，可怜无补费精神。
不到家山山十年，云林书屋想依然。他时淂遂归田计，重向耶溪理钓船。
自古镡津腾宝剑，尔家况住湛卢峰。盘根此日方看试，白日青天见跃龙。
习习竹风吹古井，点点苔花生断绠。寒泉不浸诗人脾，谩乞山僧泼春茗。
剑南樵客写花容，院画流传号国工。春压玉阑江雨歇，彩鸾惊梦又成空。
试因子墨赋瑰姿，独记朝容在一披。著粉直嫌妆太白，只今何似梦中时。
钟声停苦事何如，今日东南物力虚。倘忆金陵乡国否，遗民愿比鲙残鱼。
禹子汤孙兼圣贤，一身双美古无前。愿陈万国元良句，不用金昭玉粹篇。
江南才子杜秋诗，垂老心情故国思。金缕歌残休怅恨，铜人泪下己多时。
八月雨多新水生，村南村北断车声。老夫不识市朝变，但与野人歌太平。
田园不事来游宦，故国谁教尔别离。独倚关亭还把酒，一年春尽送春诗。
续经发冢古今病，未容灼肤防疮疣。决知萧兰异根叶，始议溟渤包众流。
人说篇章晚更雄，建安诸子未为功。今朝春草传新句，昨夜灯花缀玉虫。
百丈崇台接太清，低枝月桂挂檐楹。今朝宫监逢人说，亲听嫦娥叹息声。
千古鸱夷节独高，脱遗富贵一鸿毛。馆娃宫女曾亡国，岂独相携泛海涛。
古洞云深昼不开，老僧相见却相猜。山门一径纤如发，借问游人何处来。
游子归时诗满囊，晨风吹动桂花香。可知怀古登高处，云白山青东路长。
古人骨烂心犹在，欲观古人观其心。我读古书忘寝食，去之千载一如今。
朔风吹尽暮云平，室暖炉红睡达明。但怪朝来满山白，不知昨夜打窗声。
共住西山一片云，朝昏钟磬亦相闻。天台南岳当时事，彼彼情怀未得论。
儒穷天理释参禅，道炼金丹法自然。惟有琼蟾通一贯，顶门具眼法身全。
扁舟常傍五湖春，遥望烟波理钓纶。江上息机忘去住，白鸥何惮不相亲。
见公便是倚松老，念我不忘担板心。万里江山一尊酒，主人无古亦无今。
鳌山宴罢月溶溶，太液池边湛露浓。不用金莲送归院，水晶宫出玉芙蓉。
颓垣荒草乱云横，野老仍传五国城。欲拟招魂愁漠漠，何人能听杜鹃声。
人家一片海心浮，彷佛楼台似十洲。不用梯云取明月，水晶宫里度中秋。
山门半掩浮云阙，古道人稀芳草歇。夜深零露滴秋香，幽人独步青萝月。
孤村修竹蔼芳阴，古岸新祠傍水滨。过客莫烦沽酒奠，使君原是饮泉人。
驿路三千君据鞍，海门二十我还山。中朝使者沧江客，君得功名我得闲。
珍重峰头谒老翁，当年谁共听朝钟。死生如对秋山雨，悲喜何曾入画中。
长河终岁足悲风，亭古台荒半倚空。惟有雁归时最早，柳含微绿杏粘红。
杖藜乘兴不辞遥，行尽苏堤过断桥。白发老翁依古柳，相逢挥泪说前朝。
郑公胸次贮冰壶，爱写疏篁古木图。携入洞天人不识，借看唯有列仙癯。
二生相逢妾换马，我今真成酒易茶。腐肠销膏亦可戒，与子服雾飧朝霞。
当年同试大明宫，文字虽同命不同。我作尉时君作相，东皇元没两般风。
娉婷初出苎萝春，一笑当年国自倾。丝网珠玑迷去路，鸱夷风月倍多情。
年来饮酒不濡唇，蘸甲今朝始为君。颇似昌黎当日语，人皆劝我若无闻。
城国排云锁病身，岂知城外物华新。非缘放逐循墙去，不见西湖万顷春。
一点嫣然出绿苔，泪痕疑听楚歌来。汉家宫阙生秋草，惟有美人花自开。
使民澒澒哭韩杨，郡国纷纷上凤凰。太子好儒几坐废，王阳何用苦谈王。
梁国三郎威德尊，女巫箫鼓走乡村。万家长见空山上，雨气苍茫生庙门。
一岩洞空挂云山，巧印穹苍半璧环。只为广寒宫殿远，故留阙月在人间。
古道呼銮粤秀旁，牛羊气作野云黄。酪浆肉饭南边有，不记龙沙是故乡。
闻说清朝对紫宸，君王侧席屡咨询。惟应民瘼开陈切，故遣分符验抚循。
西风朝来脱一叶，萧萧已似湘湖间。突成深墨髀生肉，昼尔于茅安得闲。
陇头之水向西流，莽莽寒云草树秋。水中尚有秦时血，今古征人到此愁。
深宫窈窕断人烟，春去春来只自怜。共说髫时花底乐，游郎无数看秋千。
古来三百六十寺，春入颓基草木荒。解作高人无尽供，只馀山色与湖光。
殿阁薰风奏舜弦，大明宫树不凝烟。圣人恭默惟思治，日历凭谁细细编。
谁言万事转头空，未转头时亦梦中。若向梦中寻梦觉，觉来还入大槐宫。
朝市山林几变迁，冥冥宫树隐寒烟。三千歌舞今何在，只有澄潭映碧天。
山亭十月晏温朝，倚槛一声婆饼焦。舌涩力微寒气早，不成清亮却成娇。
风雅先生旧隐存，子陵台下白云村。唐朝三百年冠盖，谁聚诗书到远孙。
贡来狮子看曾真，养在西城十四春。更欲乞看云不可，昨朝攫碎菜园人。
金沙原与蜀通津，路出黔阳千里尘。何事不教东一线，兰沧千古为他人。
寒潭风雨洗娟娟，人上水晶宫里船。见说西湖好风景，越中真有小壶天。
何闻謦欬不羹墙，曾与忘忧树北堂。留得孤儿千古泪，不知忧在几时忘。
江西昔日推韩注，袁水今朝数赵祥。纵使文翁能待客，终栽桃李不成行。
光阴占取入秋来，料想西风费剪裁。朝暮相催君莫问，一边零落一边开。
楚国湘江两渺瀰，暖川晴雁背帆飞。人间离别尽堪哭，何况不知何日归。
弦歌声歇几周星，香火千年寄皖城。善治未题明道墓，瓣香聊识惠连情。
高风千古水漫漫，云压双台暮色寒。惟有倒骑牛背客，月明横笛过严滩。
瘦藤拄到古韬光，分得山僧半榻凉。幽鸟一声春梦断，湿云漠漠护残香。
一簇渔家古渡头，生涯只在几扁舟。归来晒网斜阳外，欸乃数声烟树秋。
堂焕丝纶锦障开，耆英仪度古尊罍。黄花爱客微含媚，意恐开残客倦来。
天纳吾家古朴城，祗将顽钝学痴兄。知君不误真衣钵，付与溪山执屦行。
千里无烟已十年，一朝许洛翠秧田。乾坤渠肯容曹操，聊为苍生解倒悬。
翠带参差乱叶长，托根南国异群芳。月寒露冷东风里，一点贞心只自香。
元夕星灯照露台，六宫歌吹出云来。夜深翠辇归金殿，十里回廊锦帐开。
身前身后与谁同，花落花开毕竟空。千里追奔两蜗角，百年得意大槐宫。
忆昔彤庭预宴时，千官行到近天威。今朝寂寞林泉下，不忍重看旧赐衣。
江南泽国水风秋，彭蠡西来是上游。百尺楼船箫鼓发，和云冲过百花洲。
柘枝舞罢试春衫，况值今朝三月三。红雪雕盘春菜饼，从来风俗旧安南。
啄疮乌去未斜阳，雨足春堤草正长。摩擦树根休技痒，明朝要尔战沙场。
犀甲三千越骑雄，平明来袭馆娃宫。君王不得西施去，万户那能住甬东。
长笑时人爱海棠，芳姿何事近宫墙。自缘要识东风面，任遣花神缀锦妆。
德意丁宁到绿林，都捐刀剑作齐民。皇华入奏天颜喜，趁得朝元第四春。
宝珥朝分浅靥妆，双鬟初试越罗裳。花前祇恐春无力，不道春愁可断肠。
古渡停骖日向沈，凄凉归思梗清吟。碧山几点塞天阔，红叶一林秋意深。
章泉泉水在玉山，有客岁时来往间。今古风烟只如此，见君生怕又言还。
芙蓉幕里千场醉，翡翠岩前半日闲。惆怅晋朝人不到，谢公抛力上东山。
我来颍川何所见，青青古柏古城傍。知是荀陈手亲植，令人不觉泪行行。
藩堂家世本司空，表里山河节制同。远在天涯贪想像，五云长护广陵宫。
寥寥空馆风号木，浩浩长云雪过窗。故国几重轻霭外，归心一夜满寒江。
一派笙歌出苑墙，隔帘犹自暗闻香。秋来殿殿添宫漏，只有昭阳不夜长。
榕阴绿满驿程边，驻马难寻旧圣贤。只有好山横迥野，不论朝暮带轻烟。
云里峰峦千万重，中间一路与天通。新阳已约为前导，回我车轮朝帝宫。
鱼贯相于冠与童，浩歌声里气如虹。明朝饱挹溪山胜，多赋新诗颂尔功。
怡颜无暑到新宫，一样珠帘广殿风。角黍菖丝随节物，旨甘时下五云中。
倾吴佐越早经纶，朝市风波猛乞身。不道五湖春浪急，蓬窗还有捧心人。
蓬岛瀛洲事渺茫，婴儿姹女竟分张。仙凡自古云泥隔，空读人间不死方。
天秩民彝不可磨，伤心蚁穴与蜂窠。无端紫绶红尘里，犹说先朝第几科。
古屋黄昏蝙蝠飞，尔飞干我竟何为。但愁蚊子且生翼，饱尔亦当侵我肌。
千仞冈头一振衣，共嗟凤德卧郊扉。近锄萧艾知天意，会见朝阳露欲晞。
谁送寒声入梦中，遥知人在戍楼东。明朝梅岭花飞雪，未必都因昨夜风。
曾从江上拾遗金，瓦砾相轻见道深。野史有人应作传，世人谁是古人心。
筑成金屋贮婵娟，草魇花迷知几年。愁见向来歌舞地，古槐疏柳起寒烟。
芙蓉峰下南朝寺，水秀山明两绝奇。更向水穷山尽处，一庵高贮碧云师。
彩幡金胜袅宫云，碧甲红芽巧斗新。异县幽怀易牢落，强看儿女艳芳春。
咿轧篮舆不计肩，五更残梦尚悠然。红油盖重听朝雨，却似西江坐钓船。
略无险阻蔽皇居，底事当时醉寐如。若使贾生参国论，便应咽死更无书。
天日苍茫海气深，一船西去此登临。丹楼碧阁皆时事，只有江山古到今。
天香国艳岂堪描，生色谁将上尺绡。留得当时宫墨在，杜鹃啼处雨萧萧。
好诗好雨适相逢，抖尽襟怀要折冲。自古天人无间断，宁因水旱辍良农。
文章俯睨汉唐馀，属思深湛到古初。正使玉楼须有记，忍令银笔嗣无书。
一夜飞霜下井桐，忽闻玉树委秋风。早知难觅延年药，悔向南樵访古公。
绿树阴中日正长，黑甜人世在羲皇。有朋时共谈今古，漫说伊周治世方。
半夜飞章入凤楼，寇公流血李公忧。尔曹作逆同蒿草，臣节江河万古流。
钱塘江上接珠玑，顾我何堪顺德题。思遍古人无健笔，断云残照画桥西。
春风来自斗杓东，万物欣欣鼓舞中。凤纸催裁宽大诏，拂明宣下未央宫。
一夜东风换斗杓，千门晓色雪初消。君王已奏平淮雅，犹自谦冲免会朝。
四绝精蓝冠古今，千山影里寺难寻。年来踪迹如萍梗，不得登临恨更深。
晓甑无炊从妇嗔，也须料理瓮头春。殷勤遗我非无意，应笑茅柴但湿唇。
赤心许国自平时，见敌捐躯更不疑。权忌皋庸皆遁走，同时死难只青狮。
中军晚岁甥辞去，左相今朝客不来。看取少林诚长老，死生林下伴寒斋。
洛水当时起卧龙，中朝名姓到儿童。一心天下忧都遍，浪得人称独乐翁。
夜夜工夫总一般，坎男离女共同欢。专心直待阴阳足，却马休兵国自安。
江天冬暖似花时，上国音尘杳未知。正被虫声喧老耳，今君又借薛能诗。
溥绥圣泽浙江湄，风转行宫赤羽旗。责己但书农本诏，乘春岂有宴游诗。
雨脚朝来又似麻，问舟并午踏晴沙。平林系䌫推篷处，星月交辉杂彩霞。
部伍相残不敢呵，美人雪洞夜酣歌。到头误国均遗臭，只为高昌不可和。
法象冥濛失巨纤，连朝风雪费妆严。谁将尘世化珠玉，好与贫家聚米盐。
蚊脚为梯登梵宫，含晖发燄宝树同。微尘菩萨演妙法，一一俱见摩尼中。
汉皇提剑灭咸秦，亡国诸侯尽是臣。唯有东陵守高节，青门甘作种瓜人。
亲朋相见忽相惊，绿发朝来白两茎。若比商州王副使，预先搀得一年生。
多士趋京我亦东，不排阊阖不南宫。此行识得天台彦，谁道归舟载月空。
狂云也自学朝朝，老雪判春未肯销。鹰嘴啄成三角路，虎牙衔出半边桥。
古沟芳草起寒云，断续鸿声到晓闻。万里江山今不闭，死生同恨旧将军。
采苹遥荐太平庄，云拥青螺万古藏。独立门墙增感慨，春阴桃李自成行。
回头细数七旬身，白发灯前更候春。纵使明朝增一岁，依然三世太平人。
夷齐双骨已成尘，独有清名日日新。饿死沟中人不识，可怜今古几何人。
感古梅妆范样殊，折梅特地试妆梳。薄施红粉临鸾鉴，却是梅花迥不如。
堕剑遗弓泪未乾，断蓬漂梗不知寒。月明正在行宫上，犹作瑶墀旧梦看。
黑睛如线午风清，贾勇潜身势不惊。莫向花阴窥蛱蝶，街头鼠辈政从衡。
骊山宫殿九天开，盘出轻红破玉腮。中使传宣催驿骑，宫娥报道荔枝来。
山势分明饮水鼍，孤峰西转郁嵯峨。不须探问山童药，且揖朝来爽气多。
丰俭从来贵两兼，恶衣美黻古无嫌。布衾自是吾儒事，史笔胡为纪诈廉。
仙盘冷泛银河露，纨扇香摇绿蕙风。禁掖自应无暑气，瑶台金阙水精宫。
朝苦吟诗暮苦吟，苦吟却恐被诗淫。吟成字字皆粗拙，惭愧成周雅颂音。
数版小桥横晚晴，两行古木弄春荣。不知多少夜来雨，水到岸头浑欲平。
叶并秋葵怯早霜，花兼朝槿度斜阳。与君相去溪南北，红蓼苍葭各一方。
天鸡翔翥郁嵯峨，曙色逢春喜气多。恍是銮坡朝谒早，数声咿喔听鸣珂。
僦居近住古城边，大隐如何在市廛。云散西山青似洗，疏疏凉雨洒帘前。
凤城鱼钥晓开银，国子先生领搢绅。山水光中金凿落，芙蕖香里葛头巾。
一嘿尽知天下事，片言常得古人心。千年成败兴衰迹，祇向忠邪两路寻。
江北桃花色颇秾，不堪凡陋也春风。谁知岭下新来样，故作宫妆澹水红。
秋深时节在家乡，忆得黄花未著霜。故国不堪回首望，绿樽辜负五重阳。
黄芽药就成金丹，理与参同契一般。切是先求功行力，红尘内见识应难。
里翁犹记前朝事，五马年年上冢来。白鸟能言高桂古，黄杨合把细花开。
宣和遗墨画难工，唯有王孙笔意同。莫问吴宫与梁苑，一般草露覆秋虫。
乘风曾到水晶宫，春色椎轮日力中。几处梅花傲残雪，不随桃李事轻红。
鹃叫春山梦不惊，缓寻花草拾瑶琼。诗人何事因怀古，强把无情作有情。
赤壁清风一叶舟，仙才词调可同游。梦回不必论今古，江逐箫声日夜流。
群峰翠拥古禅关，夹道松篁五月寒。欲识天冠真隐处，白云深锁紫金坛。
乞食长生一木瓢，香粳为粥手亲调。八旬堂上老莱母，盐豉加餐暮复朝。
君王拥袖倚娇容，指法相同曲亦同。料想马嵬千古恨，当年已寓笛声中。
自古烟花佳丽地，扬州只合少年游。春来客思元无赖，莫上迷藏炀帝楼。
同心带里脱金钱，买取头花翠羽连。手执木兰犹未惯，今朝初上采菱船。
新安城外结盟日，促膝论心入杳茫。今日春风君不共，柴门古树断人肠。
天工不管国香奇，流落民家识者希。特地邀宾宾不至，国香也是少人知。
烟槛风湍想胜游，新秋莲芡及旁州。先生对影招明月，政得加餐慰少留。
麦生宜配卧沙羊，鹅炙仍便碧酒香。陡觉今年好冬节，朝来红日为谁长。
二十四考成何事，三百六十长是闲。古今穷达置勿论，坐看烟云生西山。
宴寝奉朝鸣采玉，良辰袭庆表长丝。仰承中壸垂芳裕，永播周南逮下诗。
秋景萧条叶乱飞，庭松影里坐移时。云迷鹤驾何方去，仙洞朝元失我期。
古来达士尽穷空，我愧修身道未丰。痛饮不妨歌楚些，投闲何幸伴吾侬。
竹树阴阴覆化城，白莲池水照人清。明朝又向红尘去，辜负垂杨百啭莺。
宫样新装锦襭鲜，都人争服孟家蝉。天心谁识开真瑞，待见中兴第十传。
下马闲行伊水头，凉风清景胜春游。何事古今诗句里，不多说著洛阳秋。
朝来露湿欲寒天，谁赏幽芳古道边。风味十分留贡焙，浮花正自不须妍。
烦写新容出镜台，少年衰陋本中材。远人若问程宫讲，应诧君曾识面来。
昔者吾闻周柱史，青牛紫气出函关。有心来鼓南溟柁，信息朝来已到山。
宫阶白日杏花落，深院朱帘燕子飞。回首人间春又老，将军白马几时归。
溪流怪石碍通津，一一操舟若有神。自是世间无妙手，古来何事不由人。
病怀愁绪两茫然，风雨连朝更可怜。独坐匡床听不得，一壶茗色乱萝烟。
酒酣驰马笑弯弓，便拟长驱向虏中。但恐老儒无骨相，不堪剑履画南宫。
宫锦裁衣锡圣恩，朝来金榜揭天门。老娥元是南州女，私喜南人擢殿元。
沈沈宫漏滴长门，坐倚熏笼想旧恩。多谢月华怜寂莫，梧桐窗外照黄昏。
帝城云物得阳春，水国烟花失主人。昨日天风吹乐府，六宫丝管一时新。
甲第巍然数百间，一朝人去顿摧残。寄言行客休兴叹，但积阴功后代看。
悬车束马太行道，取鲁并齐七十城。今日朝恩俱卧合，故人应得老人情。
历历黄图绕帝畿，幽燕从古奠丕基。辽金事去千年久，剩有斜阳似旧时。
高鼻胡奴入汉关，皂旗千队射雕还。君看万古昏星月，洗出中华叠翠山。
一旦秋风起洛滨，东归聊复寄鲈莼。如今已在渔乡住，宜与清朝作散人。
教令浮民一岁期，只将平易抗浇漓。朝廷若用循良课，换取樵川老吏归。
根蟠厚地干参天，还合宫墙不记年。遥想杏坛传道日，唯应此木见三千。
恳辞玉署投闲散，一住浔阳遂十年。小郡近连䢵子国，还将文学教英贤。
家近吴王古战城，海风终日打墙声。今朝乡思浑堆积，琴上闻师大蟹行。
阿瞒虓武盖刘孙，千古还将鬼蜮论。纵有周遭遗堞在，不如鱼复阵图尊。
不见孤山处士星，西湖风月为谁清。当时寂寞冰霜下，两句诗成万古名。
夜深刀尺烛花殷，九月边衣诏内颁。不合题诗落寒絮，宫愁传遍玉门关。
万古中原耻未删，徽钦怀悯不生还。拊髀豪杰空叹息，无计登公晋宋间。
自裁竹笛取宫商，牛背闲吹过夕阳。几度草坡春梦觉，满身带得野花香。
阆苑仙人白锦袍，海山宫阙醉蟠桃。三更月底鸾声急，万里风头鹤背高。
昨朝饭里有粗砂，隐落翁翁一个牙。为报妻儿莫惆怅，见存足以养浑家。
喜陪后骑陟崔嵬，竹里泉鸣古寺开。吟罢苏仙头白句，天风更送好诗来。
闻道防秋吉语来，生朝宴席为君开。黄花也似知人意，争挽欢声入寿杯。
醉里眉攒万国愁，杜陵聊复傲沧洲。扶持何代无人物，鱼鸟飞沉得自由。
玉树新歌唱未终，石头城外战云红。君王失国风流甚，笑抱名妃入井中。
近闻朝客建溪回，说得茶园次第来。何事社前先厥篚，只缘春晚向无雷。
唱彻阳关酒未阑，渭城朝雨别篱难。三山春色多于柳，总在王维画里看。
久游江国草萋萋，万里家山落日迷。幸有归心似明月，今宵先度蜀川西。
外国人来献宝珠，琉璃双眼赤金须。奇形不欲宫中见，诏遣滕王进画图。
方盘如沼立苍宫，短劲凌霜阅岁寒。自是武侯祠畔种，半株子尺可同看。
几饭南山佛老宫，诗昌谭胜每舂容。不妨重就山间宿，蔬笋香茶未阙供。
空王殿子几经秋，日晒风吹古路头。莫怪今朝聊点破，恐人一向外边修。
身后传芳自古难，回头一笑旅空山。飞时莫过妆台去，只可诗人笔砚间。
千古双台一钓竿，台前阅尽过关船。公来满载西湖水，清似山头十九泉。
诗书为田笔砚耕，著意治此清白生。它年门户大可必，东平有孙吾有甥。
冻笔能回雪殿春，君恩珍重遣宫嫔。金花笺上清平乐，倚得词工却误人。
三岁都城寓远坊，今年一热古无双。夜来何处山村雨，凉到蒲桥桥北窗。
渺渺长流自古今，凭高凝眸几回深。欲知最上源头处，只在工夫着意寻。
铜雀台成玉座空，短歌长袖尽悲风。不知仙驾归何处，徒遣颦眉望汉宫。
多年破衲不胜针，一曲胡笳无古今。往日闻韶独忘味，守株人在月西沈。
散发垂竿大海东，羊裘无计掷西风。雌黄政尔须贤辈，一扫浮名万累空。
千树垂杨万树梅，朝曦初上露初开。满身雨露非承宠，只合宜春斗草来。
朝见花开满树红，暮观落叶又还空。若将花比人间事，花与人间事一同。
淮阴束手九江闲，谁信功成颊舌间。不惜鸿沟分二国，太公今日得生还。
蓬在麻中应自直，茑生松下亦能高。不关若辈工攀附，物理由来系所遭。
古今胸次浩江河，才比诸公十倍过。时把文章供戏谑，不知此体误人多。
对花只是月宫游，浥彼黄流注玉舟。莫被清光虚度了，此生更有几中秋。
瑞日曈眬散晓红，乾元万国佩丁东。紫宸北使班才退，百辟同趋德寿宫。
株松个竹已奇奇，那更扶疏荫碧漪。唤醒渊明千载梦，政缘泸水一篇诗。
古今生灭谁与言，十二万年天一元。道人欲作吕山哭，一溪明月湖东轩。
琅琊石泉清照人，里无泥沙表无尘。风翻日炙夏潦尽，古练一匹常奫沦。
汴水东流无限春，隋家宫阙已成尘。行人莫上长堤望，风起杨花愁杀人。
簪缨朝罢天初曙，退直归来日未斜。嬴淂一生心自在，愧无才德报皇家。
延陵庙里碑仍在，黄歇坟前客不过。回首此时空吊古，半江烟雨夕阳多。
虚说胡屯五万兵，凄凉无复旧南京。中天王气终当复，千古封疆只宋城。
几年供奉殿东头，最得先皇宠数优。遣奠尚留天语在，虹光千古照林丘。
少小田家有熟缘，自骑牛背赋犁辕。闲思耒耜经高古，朗诵龟蒙数百言。
古佛全身没覆藏，偏从脑后放毫光。黑山鬼窟翻筋斗，引得儿孙尽面墙。
聚观夹道捲红楼，夺得南朝一状头。将谓燕人骑屋看，而今马首向真州。
日薄烟低莽苍间，古仙相望白云端。山中倘有安期枣，觅取归来当晚餐。
柳畔花边醉复醒，乾坤消息不曾停。明朝莫道春归去，芳草窗前照旧青。
隐君重价如结绿，萝屋萧然依古木。篮舆不到五侯家，只在山椒与泉曲。
又叹崇宁宣政年，无端亡虏误开边。谁能为我惩前辙，早挈江山入舜甄。
烟雨钱塘江上山，客怀舟楫往来间。谁云朝市无清致，除却利名浑可闲。
榆花着雨乱飘时，是处调虞费上池。好试平生医国手，呼卢作五有天知。
修纤似束楚腰支，杨柳春风二月时。金地化身千佛眼，锦江新样十宫眉。
前头千古后来今，俯仰中间一寸心。若对此君能不愧，也应无事短墙阴。
秦人虚饵方投钓，蜀国痴鱼已上钩。天与中原通笮马，人间何处有金牛。
红云煖压草玄池，宫烛传榆夜更奇。空掩沉香亭北恨，玉环宿酒未醒时。
玉帛朝回望帝乡，乌孙归去不称王。天涯静处无征战，兵气销为日月光。
哀平外立国权分，只为当时乏嗣君。试问莽新谁佐命，最应飞燕是元勋。
进履桥头国士踪，谷城山下记相从。功成屈指封侯日，重向金华问赤松。
每到花朝转寂寥，劝君莫更问花朝。一枝遥赠非无意，秾李夭桃未许娇。
幽栖竹路满苍苔，花拥柴扉午未开。可是春风料理得，时吹一片过窗来。
蓬莱宫阙五云端，太液冰澌不敢寒。须信帝家春事早，勾芒昨夜引春班。
鬓眉雪色犹嗜酒，言辞淳朴古人风。乡村年少生离乱，见话先朝如梦中。
关山迢递古交州，消息真传解我忧。独在异乡为异客，莫因鲈鲙涉空秋。
松暗泉明涧道崩，洞门秋色掩寒藤。朝来茅屋无行路，雪压幽厓第几层。
渔火江边吹笛楼，楼边乌落满城头。姑苏几夜无明月，消却吴宫一半愁。
澹金生色染宫黄，只作坡羹亦擅场。稚子不能供小摘，相呼扑蝶趁斜阳。
仙仗飞黄御九重，太平仪卫自雍容。由来海国钟神秀，长向天闲护六龙。
千里山行一月程，攀层蹑级几宵征。明朝猛入遂宁路，闻说夷途砥样平。
挟冷朝阳未吐光，小池犹有夜来霜。东君自识沈潜意，谁道阴柔解变刚。
湖上画船风送客，江边红烛夜还家。今朝寂寞山堂里，独对炎晖看雪花。
桑竹萧条带夕阳，故居依约古河傍。颓垣坏甃无寻处，父老犹言学士庄。
庭前叶下风萧萧，暑气不敢凭虚骄。青天碧水与君共，他日谪仙宫锦袍。
三百年来新郡邑，七千里外古蛮荒。无私好是中天月，布满清辉一样光。
苑墙霏雨拂春旌，兴圣宫前晓唱名。闻道明经传奕叶，宁馨今日被恩荣。
䴙鹈刀映角端弓，生长沙场胆气雄。上马扬鞭辞不顾，边书夜出建章宫。
午节人传百药良，三千玉女斗群芳。销忧萱草名空美，长乐宫中乐更长。
少壮同时事网山，几人别后鬓能斑。古稀惭愧今馀四，君已平头一醉欢。
隋皇宫阙已荒丘，剩水残山发旅愁。丝竹管弦成往事，空馀梭布市扬州。
坐卧高楼万户低，山屏阑楯两相齐。眼前尘障开除尽，暮雨朝烟入品题。
伦理天生有自然，莫言家累损清闲。何人会我图中意，说似阳城与鲁山。
峭陟穷登眺远时，千峰云外碧如围。放弥六合收盈掬，此理于今信不疑。
簪笔当年侍玉京，掖园屡听晓莺声。归来乡国看图画，无限心情在凤城。
天涯万里同为客，先自悲秋更送君。归路明朝好萧索，一声雁断几重云。
足蹑平都古洞天，此身不觉到云间。抬眸四顾乾坤阔，日月星辰任我攀。
古今人物何相远，代往年徂迹故真。君试作图传异日，焉知不是辋川人。
宫阙崔嵬近大罗，云裾琼佩老仙多。琅璈奏罢星辰隐，永夜如闻不二歌。
骥子如龙势欲飞，圉人犹著旧宫衣。霜蹄残雪花无数，可是长安道上归。
重云密雨锁春寒，病思无端强自宽。逝矣古人心独在，遗编一一静中看。
含酸梅子渐生仁，莺老花飞迹已陈。一夜南风摇斗柄，明朝烟柳不关春。
小臣拜祝奉千秋，敕赐宫花忆满头。今日江边揩病眼，五云常望帝王州。
古意苍颜积渐肥，座中山色有馀辉。岸回细柳生绿暗，风送飞花深翠微。
蓼矶枫渚故离宫，一曲清涟九里宫。纵有暑光无著处，青山环水水浮空。
古木寒林四望幽，经过麋鹿共淹留。翛然不起红尘念，坐占平原十亩秋。
矩步规行范古今，山樵野牧共讴吟。荷衣兰佩通身是，却看离骚不入心。
石笋古传八百丈，鼎湖仙去几千年。我疑二事无从政，但信仙都是洞天。
溪山千古绝浮埃，时拂朝衣上钓台。却恐被它渔父笑，糟醨不啜又闲来。
游说当时最得名，从横朝暮善谈兵。自家不学全身计，却与诸侯致太平。
十八燕姬宫样妆，缓歌金缕宴华堂。桃花扇底春风暖，一点梁尘落酒香。
昨夜湖心共泊船，一天星露宿寒烟。朝来极目无洲渚，知采苹花何处边。
平生长作蠹书蟫，老去犹资慰我心。每到古人名节处，慨然掩卷一沉吟。
假拙济奸真是拙，认奸作巧巧何曾。须知我自灵于物，一点光明万古镫。
东风桃李年年在，化国光阴日日长。试数开元到今夕，几经繁盛几凄凉。
洛妃留梦感陈王，巫女登台望楚襄。千古此心今日见，也知鸳枕故应长。
何人叩铁警农耕，炊饭家家起五更。也似早朝风雪里，遥听宫漏下宫城。
乙卯之春凤诏颁，二孙指拟上春官。兰宫绾却蓝袍了，犹恨麻衣泪未乾。
仙楼觚阙概云霓，奕奕威灵拥太禧。海内兵销无伐国，牡荆闲偃汉宫旗。
艳质新移自苎罗，独留亡国恨偏多。秋来何处看遗迹，寂寂无言敛翠蛾。
风不能调碎玉声，宫商滥奏竟难名。谁家稚女敲方响，一曲从头学不成。
山势西来如凤舞，林峦左转若龙蟠。门前一水流新绿，须信神心万古安。
池藕生花月满圆，遥闻天乐宴诸仙。彤墀玉女皆朝立，王母新开第九筵。
菜出东园种种新，太卿相送意何亲。平生自是甘清味，肉食能无愧古人。
为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
隔竹红梅酷似桃，政宜修涧绿周遭。武陵风景何时别，不绝人来意更高。
哭尽秋天月不明，哀容憔悴欲无生。泪痕渍入泉台石，万古千秋父子情。
拔尽新秧插尽田，出城一眼翠无边。不关雨水愁行客，政是年年雨水天。
嘉陵江上嘉川峡，古木云萝千万峰。阁道缘山已经月，萦回未出画屏中。
侍儿引镜裛红腮，忽忽妆成个费猜。或是隔帘传鹊讯，今朝唤得可人来。
稚子今朝是两周，新衣戏舞拜前头。伤心孺慕声声切，母在重泉听得不。
毡似青青带似长，丛丛秀色泛烟光。春风吹醒西堂梦，留得诗名万古香。
昨夜雨来风更颠，淮河北口且湾船。今朝浪静张帆去，蓬底看山不碍眠。
久狎渔樵作往还，晓风宫殿梦催班。邻娃似与春争道，酥滴花枝彩剪幡。
浊者为贤圣是清，古人无复论甘辛。因观表里如冰玉，始信荀杨未尽醇。
酒尽狂歌盼国门，风尘游子旧王孙。如虹意气如霜剑，不肯寻常说报恩。
东阁小诗书梦破，后堂残醉烛花明。春风客散茶香在，寂寞人间万古情。
绿底封书矞露光，试名仙局霭芸香。固惭卫国乘轩宠，犹胜唐家脱腕郎。
绣行乡国诧儿童，锦裹宫城擅长雄。看取后村真富贵，屋山丹绘半天中。
起来霜重满淮船，更觉今朝分外寒。放闸老兵殊耐冷，一丝不挂下冰滩。
无媒径路草萧萧，自古云林远市朝。公道世间唯白发，贵人头上不曾饶。
传宣太府颁宫锦，近侍承恩拜榻前。制得袍成天未晓，著来香殿贺新年。
柴门深掩古城秋，背郭缘溪一径幽。不有小园新竹色，君来那肯暂淹留。
思量往事一愁容，阿母曾邀到汉宫。城阙不存人不见，茂陵荒草恨无穷。
终日不离尘土间，若为能见此身闲。今朝暂共游僧语，更恨趋时别旧山。
金弋百战古虔州，滚滚双江日夜流。杯酒登台同极目，夕阳渔唱起沙鸥。
闻道明朝送旧官，无情更鼓夜将阑。此生见面知何日，忍泪须臾子细看。
断续崇冈野渡傍，朔云寒日共荒凉。劫灰容易成今古，文献凋零事渺茫。
封禅空馀不死名，华清宫里望长生。闲云强作人间瑞，更有山呼万岁声。
明朝踪迹又天涯，不及同看九日花。莫道秋来难作客，心闲随处即吾家。
砚池波暖墨蛟腥，睡起挥毫手不停。天上玉堂春昼永，明朝宣豸写兰亭。
万神朝罢出通明，和气欢声满玉京。见说人间有新异，绿章封事谢升平。
凤翥鸾翔挥彩毫，天才千古仰诗豪。湖湘此日抄传遍，怪得新来纸价高。
天子荣亲濮议繁，宋朝多事我朝翻。状元修撰浑年少，谪戍云南未是冤。
御府书踪字字奇，散教宫女仿来时。研精笔法难停稳，并恨羲之与献之。
抱病连朝未破颜，柴门花落昼常关。呼童扫室焚香坐，消受村居一味闲。
朝霞片片锦官城，负弩诸侯待长卿。见说君王爱词赋，不教消渴怨金茎。
若耶溪畔好莲花，最似西施出浣纱。一入吴宫叹殊绝，当年同伴始生嗟。
巍峨厦屋起千间，更作朝廷第一官。几个得归仍得老，可怜一世不曾闲。
此老从来马如狗，却笑蹇驴难朝天。聊尔据鞍犹觅句，想知行处似乘船。
象环章甫古冠衣，解佩江边结伴嬉。应共游童春浴罢，咏歌乔木错薪辞。
谢蛮舞袖贵妃弦，秦国如花虢国妍。不赏缠头三百万，阿姨何处费金钱。
半年京国囊无储，饭我豆粥羹寒蔬。翻江黑雨弥两月，却忆溪翁留白鱼。
一日罗浮属使君，洞天开辟即功勋。定知白玉仙师阁，朝夕名香要我焚。
黔中未隔古牂牁，卢橘巴焦日渐多。一带盘江通洱海，西南何地不恩波。
悲悲切切复凄凄，况是昭君怨里词。安得西风加着力，一宵吹送汉宫知。
桑眼初开麦正青，勃姑声里雨冥冥。今朝有喜君知否，到处人家醉不醒。
西风古树挂寒藤，远近诸峰翠且层。却忆贺家湖上路，一湾暗绿拗渔罾。
谁怜大第多奇景，自爱贫家有古风。会向红尘生野思，始知泉石在胸中。
云坞琼枝处士栽，玉堂诗卷映三台。肃焉敬止哦吟处，难写孤芳万古怀。
以贵下贱大得民，一郡蔼然周化盛。刍言敢献到黄堂，不忍心行不忍政。
池边草色迎人绿，庭下榴花照地红。晓献瑶觞千万寿，鸣梢声入宝慈宫。
水生泽国徂春暮，倚杖汀洲立惠风。千树梅花红雨落，满林竹笋绿阴浓。
白疥相将秃此童，佛头螺子碧丛丛。今朝眼底看蝉蜕，谢得南昌七十翁。
一川宫柳绕雕栏，浓碧浮空迥接天。借问生仙人去后，果曾亲到玉皇前。
蚤时曾侍御屏东，上苑新花赐晚红。不信仙人乘鹤去，绝无馀梦入宫中。
雪滩古木长桥外，烟岭湖光短榻前。虾菜鲈莼杞菊荐，可怜风味得同筵。
故国亡来身已非，千年犹诉不如归。参天古木魂迷路，谁与黎侯赋式微。
欧阳自号无仙子，卓识真知冠古今。弱水蓬莱在何许，愚夫白骨紫苔深。
口不言钱早不同，何须相试苦相攻。今朝叱去阿堵物，一室玲珑分外空。
尪羸老马尚堪骑，象笏金章已属谁。政使死时无一物，清心壮胆有天知。
每忆暌违滁水上，相将又是十年来。今朝客路分南北，尘世相逢有几回。
向来湖上扶携醉，醉里清吟杂雨声。此去淮西望京国，诗边酒处若为情。
忙忙风信报榆秋，隐隐星河隔女牛。何似巫阳山梦稳，朝云暮雨正悠悠。
大理车回教正浓，乍离金地意思松。沧溟要过流杯送，禅坐依然政法容。
丹青徒有逞諠哗，有足由来不是蛇。杀将破军为柱国，君今官极更何加。
声声啼鸣叫钩辀，山自巑岏水自流。西望长沙三百里，行人道是古袁州。
邂逅吴郎曲水头，吴天霞色照吴钩。孤航不奈明朝别，千树寒枫尽作愁。
未承恩泽一家愁，乍到宫中忆外头。求守管弦声款逐，侧商调里唱伊州。
井存上蔡南门外，置此井时来相秦。断绠数寻垂古甃，取将寒水是何人。
洛阳宫阙照天地，四面山川无毒气。谁令汉祖都秦关，从此奸雄转相炽。
初疑夜雨忽朝晴，乃是山泉终夜鸣。流到前溪无半语，在山做得许多声。
所至纷纷簿领堆，也须风月洗尘埃。明朝相与寻师去，况是同行掉臂来。
三殿初开夜漏迟，从臣犹肃汉宫仪。喧呼马仆灯沉陌，零乱鹓班雨满墀。
当日宜阳号别都，奈何韩国特区区。子房不得宣遗恨，博浪沙中中副车。
鹊群饶舌本何功，鸦阵狂言却似忠。闻鹊忻然鸦辄唾，甘谀易售古来同。
旧日骊山宫殿中，玉妃无数舞衫红。只因归去蓬莱后，梦作寒花笑北风。
静处观心尘不染，闲中稽古意尤深。周诚程敬应粗会，奥理休从此外寻。
两桁垂杨护九重，翠眉羞画旧隋宫。柔条似怕君恩重，低拂朱栏舞晓风。
穆卜高居谐吉兆，翚飞华栋恊清朝。三阳交处天心泰，百福臻时瑞气饶。
卷逃屈放两俱空，山止波流万古同。美恶不随天地老，断魂啼鸟一声中。
短樊长堑起寒烟，知是何人古墓田。千岁石麟相对立，肘騣膊焰故依然。
澄湖浸月水天同，万顷金波五夜风。丹桂白莲秋最好，水晶宫似广寒宫。
十载三朝野衲身，随缘拓钵未嫌贫。犹馀闲日观云树，倚杖逍遥画里人。
仙龙髯堕古混台，碧籞春深花自开。踏白马前双斧钺，路人争喜晋王来。
宣尼万古帝王师，可叹荆榛没古祠。重整庠宫阐文教，颙观日月再明时。
山下云收宿雨凉，一溪流玉自宫商。松阴满地苔花湿，坐对炉烟白日长。
绮堂嫔御坦春容，暂止连绵组绣功。却取诗书共披阅，终朝歌演二南风。
朝来溪上弄花丸，天地氤氲日月还。无觅暗香疏影处，笑呼欧九问孤山。
辟谷轻身慕赤松，不知谁举傅春宫。君方避溺犹居水，忍使馀波及四翁。
风月堂中倾国姝，别来风骨太清臞。良宵梦里殷勤说，玉兔还能捣药无。
兹山泉石压江西，肩衲枯禅万众栖。欲向南州理烟艇，香炉先望紫云低。
风动秋山日已晡，旧时林苑尽荒芜。王孙去国犹无恙，解写江南烟树图。
绣罢鸳鸯午睡浓，香销金鸭绮疏封。渚宫有梦怜朝暮，飞下巫山第几峰。
执著之人得不真，朝行暮辍又非诚。诚心修炼见功验，方是人中识得人。
秉烛朝天遂不回，路人弹指望高台。墙东便是伤心地，夜夜流萤飞去来。
今朝无酒只清坐，落笔犹有气凌云。天下黄金贱如土，何人为购相如文。
林下高襟酒与诗，风流通德抱幽思。眼前开谢成今古，忆对伶元拥髻时。
朝朝腰斧采荆榛，博米求盐到海村。白虎当溪侬不畏，祗愁暴吏打人门。
已办轻舟著脚登，笑渠河伯故阴凝。征车政欲周阡陌，赢得天教一夜冰。
黄金高筑古台名，蹀躞霜蹄万里行。剪拂劳君增价去，一时飞骑满神京。
旱气深时疫气生，凶荒自古势相成。穷乡卧病人人是，落日空原无哭声。
有两龙驹慰陆沈，四年河海每关心。今朝款段聊乘兴，矍铄犹堪寄好音。
群山南走失所往，百川东逝兹其穷。天低水国疑将压，人过月塘愁欲空。
锦帐灯明玉殿高，六宫归去夜迢迢。莫言远角声悲切，月到披香最寂寥。
相逢杯酒罄交欢，转眼真成按剑看。千古相知推管鲍，同心直到白头难。
金门待漏三更月，玉陛趋朝五色云。补衮即非樗散质，微诚长祝圣明君。
上古轮囷说寿樗，何人玉斧𣃁霜腴。有知定见非凡物，盍作堂堂五大夫。
东风绿水动微波，晚泊滩头理钓蓑。唤起江湖昔年梦，一帆寒雨听渔歌。
除日春临三十年，如今更值岁朝天。好师好友知何处，快得新盟白社贤。
十年南国足风埃，锦绣湖山得再来。醉里不知人世改，更从云气望蓬莱。
宫柳含烟晓日晴，太平天子御承明。晓钟阊阖开仙仗，次第班行引凤鸣。
歌舞声消迹已陈，危台今日压城闉。麋游莫恨终亡国，谁把鸱夷载谏臣。
出峡朝天第一州，使君重敞最高楼。蜀江雪浪初平处，楚国金城欲尽头。
朔风初唤梦魂回，晓枕时闻急雪来。未有春衣堪换酒，明朝谁办送寒杯。
迟速乘除转晚飙，布帆快意定明朝。庐山试问高多少，欲望西川万里桥。
药囊易中荆卿背，匕首难伤赵政胸。燕国无辜竟鱼肉，可能人欲有天从。
昔年传得文标集，每对青灯一起予。偶访袁人寻古事，旧时居处已民居。
花雨林烟自暮朝，清溪流水入红桥。蛮笺捧出纤纤手，如此诗人未寂寥。
皇心悯雨出西坰，亲祷灵宫致洁诚。扈跸不知农事苦，辇前争笑叱牛声。
嘉卉多生佛氏宫，一经鼻观便圆通。妙香来处非和合，岂在根尘吸染中。
虎见烟萝透洞门，心中古佛震乾坤。龙泉截断麒麟角，撼得毗卢海月昏。
建溪城外有仙坛，梅福山空落月寒。不向清朝学仙尉，还依北斗望长安。
蹇驴昨日雪濛濛，破帽呼舟古渡风。吟得诗成还未吐，要留此景著胸中。
自古文章与命仇，功名身外更悠悠。一从识得元无事，穷死逢人不说愁。
包藏国色与天香，尽使游蜂自在狂。直待百花零落后，旋夸魏紫共姚黄。
旧日看山古渡头，村深无马但骑牛。如今身被微官缚，欲要骑牛不自由。
内苑春风万树皆，文鹓掠彩艳心谐。寒山古木啼清怨，只有梅斋与木斋。
臣奸虽杜前朝失，国体终轻二子闲。不使忠嘉传后世，祇将词翰许元颜。
晓起微凉病骨苏，国香和露到贫居。我今不向当门种，免被时人取次锄。
万绪丝棼汩太和，终朝所得竟无何。放心收却且危坐，始觉忘机有味多。
谷亭亭子大河边，赤鲤黄鱼不论钱。水上浮凌高一尺，朝来阻住北来船。
试问朝中为宰相，何如林下作神仙。一壶美酒一炉药，饱听松风清昼眠。
似有朱颜在镜中，香溪清与苦耶同。美人心逐天山草，万里青青到汉宫。
浣却红绡著翠盘，亭亭云色堕雕栏。分明蜀国鱼笺样，莫道青楼不耐寒。
黄金掌上露华稀，朝退君王索辇迟。到得经筵春讲罢，海棠花影数砖移。
松阴池馆昼偏凉，何处飘来桂子香。起傍雕阑看秋色，广寒宫殿近昭阳。
偃王灯塔古徐州，二十年来乐事休。此日将军心似海，四更身领万人游。
岂谓东吴得再逢，二俱老尽少时容。来从上国莺花里，堕在辋川图画中。
迟日春云覆玉墀，飞鸣争满上林枝。朝天纵有双双影，万里君门总不知。
溪前山色碧嵯峨，杨柳阴中古巷多。最是村居堪佚老，月明谁为听渔歌。
鲈肥菰脆调羹美，荞熟油新作饼香。自古达人轻富贵，例缘乡味忆还乡。
眼空朝市爱山林，放浪登临寄笑吟。毕竟趋荣成异代，耻秦空抱鲁连心。
竹凉池馆绿荷风，同看吴宫小队红。少却乱红深处棹，西陵桥北断桥东。
行尽钟陵西北山，篮舆恣意取峰峦。明朝未必无风雨，便泼浮云子细看。
君王勤俭御经筵，闲却羊车今几年。白发宫人无职事，海棠花下晒西毡。
雪满江边花气清，垂垂一树古今情。悲欢阅尽宣城眼，聊托诗人天下名。
醉踏青山忆旧游，两年流落古杭州。梦随云影忽东去，石上藓花无限秋。
山作青龙左右盘，扶桑西影拂桑乾。日月光华朝万国，天留北海作长安。
庆云五色照清溪，郁郁纷纷望远迷。第一禅关从此入，西头即是古招提。
十二山晴花尽开，楚宫双阙对阳台。细腰争舞君沈醉，白日秦兵天上来。
路入南山旧汉畿，油油清渭照牙旗。古来百战功名地，正是鸡鸣起舞时。
晚唐诗似晚春景，姿媚有馀风骨轻。千岁俄逢古罍洗，摩挲篆籀眼增明。
红颜绿发映春袍，三十年前白下桥。乱后重逢天竺寺，相看如梦说前朝。
潇湘水碧莓苔青，白雁掠云时一声。疏灯古壁照蓬鬓，江湖心事秋冥冥。
江南秀色满崔嵬，上得平山入眼来。遥想归心动朝夕，不应犹待八仙开。
宴罢瑶池暮雨红，碧桃花落几番风。重来八骏无消息，拟逐青鸾入汉宫。
钗亸乌云鬓欲蓬，回身环佩响丁东。背人不是无情思，自古红颜畏画工。
舞罢苏台惹恨长，隋家宫怨入吴阊。生憎后夜梢头月，勾引春魂落女墙。
墨池谁解返香魂，淡叶疏花古意存。霅水风流湘水怨，不知同是旧王孙。
翰苑新除李谪仙，鳌宫春雨湿花砖。宣来立草和亲诏，一笔书成对御前。
莫将幽显较精粗，人鬼从来理不殊。磊砢挐云传怪状，论师天眼识工夫。
陆海当年稳跨鳌，无端理钓入惊涛。只今深省十年错，却笑从前立处高。
舞靴轻转玉阶前，忆昔承恩已十年。记得当时供奉曲，上皇新自月宫传。
竞功双骥大功成，造父王良总擅名。设使当年无伯乐，何由千古著雄声。
昔岁京华住接邻，论文来往日频频。十年不见成终古，洒泪东风为故人。
冷日微烟渭水愁，翠华宫树不胜秋。霓裳一曲千门锁，白尽梨园弟子头。
千古高人张志和，浮家泛宅老烟波。不应别有神仙界，祇此沧江一钓蓑。
千里长淮古豫州，离离远树接芳洲。伟长一去怜王粲，明月何人共倚楼。
湖南刘是江东谢，千古清风两草堂。归去有词涯老在，人间漫许晋文章。
独对寒檠事短吟，有怀偏向故人深。却因华扁生新感，惆怅春风万古心。
麒麟烟树凤凰毛，列侍趋朝礼独劳。中使传宣排内宴，御园春动乐声高。
十载文场敢惮劳，宋都回鹢为风高。今朝甘被花枝笑，任道尊前爱缚猱。
露气夜生𫛛鹊楼，井梧叶叶已知秋。君王只禁宫中蛊，不禁流红出御沟。
桃溪柳陌转山椒，古木苍藤自六朝。是处诛茆可容易，每乘春涨弄轻桡。
馆娃宫深春日长，乌鹊桥高秋夜凉。风月不知人世变，奉君直似奉吴王。
小沾清露细摇风，养得新花次第红。客至莫教樽酒燥，朝吟夕赏未知穷。
晓入山阳古渡头，轻帆猎猎送行舟。风师怜我征程滞，顷刻扬舲到泗州。
囷储赤米枝梧饭，箧有青毡准拟寒。政使堆金无处用，不须常贮一钱看。
屹然相对两将军，化石经年久卧云。待把山河还圣主，肯随方国策元勋。
人间骨肉薄秋云，一事朝来不忍闻。何处青山封宿草，欲将衰泪洒孤坟。
消息沈沈当下国，风尘漠漠望中都。平生铅椠胡尘里，不免从今读误书。
后宫宫女无多少，尽向园中笑一团。舞蝶落花相觅著，春风共语亦应难。
长书一卷墨新题，志在斯民寿域跻。历历爱君忧国语，施行须自起锄犁。
风不终朝闻老氏，撼山今既一期馀。得非造化夸能事，要使人无尽信书。
三峰高远翠光浓，右列仙宫左梵宫。月落轩空人不见，野花山鸟自春风。
此花元是玉为容，金粉何劳点染工。识得和羹风味别，始知来自蕊珠宫。
采秀朝来汗漫游，松风五月冷龙湫。山中道士如相识，骑鹤招余到十洲。
非烟苒苒上宫云，嘉木团团午影分。玉案琴书供燕适，五弦清韵助南薰。
北极修门不暂开，两行宫柳护苍苔。有时金锁因何掣，圣驾棕毛殿里回。
樱桃初进绿筠笼，蜜酪随供彩帕蒙。靸面金盘五十只，传宣先赐二王宫。
衣减馀香裙减红，今宵细雨昨宵风。蔷薇落尽无人问，错认兰闺是蕙宫。
大夫名价古今闻，盘屈孤贞更出群。将谓岭头闲得了，夕阳犹挂数枝云。
玉阶桐叶委清霜，青鸟西飞汉苑荒。犹有金盘仙掌上，独承湛露向朝阳。
浴沂风雩兴超然，童冠三三春暮天。古人冷淡今人笑，傀儡场中闹岁年。
乞食归来坐暝鸦，谭经每到白牛车。东风柳絮吹晴雪，犹想天宫酌宝花。
桐柏山高空翠寒，夜深星斗近仙坛。下宫银瀑三千丈，付与诗人雨后看。
古寺人闲僧掩扉，客来下马解尘衣。双松带月风蝉噪，古阁鸣钟夕鸟归。
不见倪迂今百年，故山乔木领苍烟。晴窗展轴观图画，淡墨依然见古贤。
清风截断排檐雨，返景烧成冠岭霞。定是来朝好春色，海棠须作小桃花。
春满宫壶带露𥬠，故人分赠若为酬。正当止酒诗成处，两斛明珠惜暗投。
雷霆卷地滩声急，旌旆摇空树影寒。千古西山留爽气，雨馀容我倚栏看。
邺中城下漳河水，日夜东流莫记春。肠断宫中望陵处，不堪台上也无人。
烟波周匝望中赊，乘兴驱车一径斜。谁识上人修证地，水晶宫里法王家。
百丈寒泉落寺门，琳宫迢递桂松深。鹤亭马石依然在，欲唤清谭支道林。
客里逢人漫说诗，从教归计尚迟迟。时将泽国天然趣，指点苍茫一教儿。
贝叶琅函免浸淫，贤侯料理意何深。慨然忧物如忧己，已得他时援溺心。
金猊香袅日靡靡，玉陛连朝奏事稀。驯兽近前亲射杀，血花吹污侍臣衣。
子胥死后巳无臣，中国由来渐属秦。天下固知多美妇，五湖元自有高人。
龙舟一去汴河东，空吐馀光表寸衷。此夜不堪秋寂寞，景阳宫阙又西风。
意象轩轩势入云，为谁出手若经纶。夜扶星斗朝擎日，气力何知几万钧。
今日复霜江上寒，病躯于此最知难。所须杯酒相料理，市酤不堪甜且酸。
痴人著色又扣声，岂解圆音不可听。自古迄今宣不断，到家方觉少知音。
石马寒嘶卧古松，地老幽魂向此中。穷杀城南耕瘠土，年年冢畔哭秋风。
白发青天一笑中，龟书龙马古今同。凭谁说与周夫子，我亦人间卖兔翁。
纷纷宾客趋骠骑，何事任安太朴疏。却笑君非王太傅，不容朝士不回车。
绕郭清蒿翠欲浮，燕泉山水抱城流。娃宫香径终肥腻，谁道苏州胜汝州。
昨日朝天出翠微，春霞五色绣为衣。金丹还忆荆山里，一片闲云相逐归。
不是寻常喜雨诗，言存轨物类臧僖。相将归贺天朝雨，定有忠言结主知。
亳社灵踪亘古存，混元龙蜕出风尘。移根更接蟠桃岭，结子开花万万春。
范蠡忘名载西子，介推逃迹累山樊。先生政尔无多事，聊把渔竿坐水村。
不薄今人爱古人，清词丽句必为邻。窃攀屈宋宜方驾，恐与齐梁作后尘。
几逆龙鳞进治安，朝回只说圣恩宽。小儒日侍丝纶阁，不得囊中奏稿看。
红树萧萧阁半开，上皇曾幸此宫来。至今风俗骊山下，村笛犹吹阿滥堆。
金目横戈夜进傩，锦幪负毂晓鸣驼。灯前尽理朝天佩，林下谁缝钓雪蓑。
慈云寺在古城隈，月阁风轩照水开。独倚阑干秋雨后，青山相逐渡江来。
放眼乾坤独倚阑，古今如梦水云闲。南山也解留连客，直送岚光到坐间。
一二三四五六七，行年临之如电疾。只将香火对清闲，古井无波应委悉。
斗北高寒无点暑，举头止见七星文。玉堂近与琳宫接，清夜步虚声尽闻。
山蹊黄叶从过满，石案苍苔不用除。坛上古松岩畔竹，切须留伴老僧居。
朝来一舸渡湘水，山色横秋真可怜。忽忆去年联骑客，沙边搔首意茫然。
清虚外托内营财，手运牙筹亦富哉。不料晋朝名位上，士风如是亦堪哀。
五凤翩迁瑞气钟，碧桃千岁熟仙宫。玳筵献祝椿庭寿，飞彩行看下九重。
匣藏千古秘潜虬，夜吐光芒犯斗牛。欲把精钢付陶冶，散为和气满田畴。
豫章隆准汉王孙，推食能将国士论。君去但夸庐岳好，此曹无念落朱门。
千古堂堂一孔明，尚咨幼宰访州平。诸君应悉惓惓意，老子宁希赫赫声。
浯溪见渠文字古，龟潭有此竹石幽。王孙卖药城市去，江雨过时余独游。
偶因歌态咏娇嚬，传唱宫中十二春。却为一声河满子，下泉须吊旧才人。
听得溪边击壤声，年来官府是升平。吏呼不到韩卢卧，整理犁锄待雨耕。
明朝腊日官家出，随驾先须点内人。回鹘衣装回鹘马，就中偏称小腰身。
一棹翩翩活计长，五湖四海是家乡。朝来撑出柳阴去，冲落江花带雨香。
周时宫室汉时城，废址遗基刬已平。乍见桥名惊老眼，南州安得有西京。
绕窗山水富清妍，古木阴中隐乱蝉。一叶迎秋无尽日，勾萌还复待明年。
古柏菁葱几度春，风摇小叶学挥云。携团坐爱深林稳，赢得飞花乱点文。
騑首朝惊水怪频，三山宫阙峙如银。系来男女知多少，还是秦时采药人。
太史南游上会稽，爱奇端欲助文辞。萧骚白发离骚国，不到巴陵终欠诗。
江流远引背烟岚，平陆何年重举帆。断岸插天危欲坠，六朝龙去祗空岩。
床头历日鬓丝丝，懒倦慵吟守岁诗。宜入新年须吉利，明朝把笔写门楣。
步步香翻罗袜尘，粉红花艳满宫春。倾城一笑无遗迹，不见长廊响屧人。
三月江南莺乱啼，江边桃叶映春堤。不是行宫淹北上，金陵花月使人迷。
对酒无言兴尽还，豆花棚下有青山。明朝欲钓鲈鱼去，君若来时恐未闲。
三楼相望枕城隅，临去重栽木万株。试问国人行往处，不知还忆使君无。
汞在中宫芽在南，先须斟酌莫教参。黄芽不是难求药，人自无知口不缄。
翠华归去紫龙宫，北骑长驱朔漠风。万古冤魂遗恨在，空馀鲛泪洒英雄。
逝水滔滔春复秋，长年踪迹寄扁舟。五湖风景谁争得，千古应须付白鸥。
先人昔日教安成，我在黉宫廨里生。垂老又经司学政，安成人士独关情。
堂堂大本固无偏，达道雍雍自粹然。气质万殊非我性，克治何惜日乾乾。
登坛济济说良知，不著丝毫更数谁。抛却语言诸伎俩，日星千古自昭垂。
黄山练水毓精灵，勋业当朝满鼎铭。最羡象贤名相国，天申福寿自千龄。
久病朝籍未通名，雨窗且得卧天明。御街石路光凌乱，坐想诸公把滑行。
萧条平马逐飞蓬，回首园林平露中。政事文章君得法，如今太守古人风。
君王新拱虎龙都，万户千门天上图。不似六朝繁粉黛，内宫聊选备承呼。
扰扰奔蹄与疾轮，九街寻胜作狂人。东风漫送朝来雨，可奈长安自古尘。
朔风敢傍贵人严，约束天花莫入檐。药玉船宽初潋潋，销金帐暖政厌厌。
春衣不用蕙兰薰，领缘无烦刺绣文。曾在蚕宫亲织紞，方知缕缕尽辛勤。
朔风吹雪晓漫漫，共住京华几岁寒。乡国梦成君别我，相思好把画图看。
海国占风慕圣明，先春入贡竭丹诚。梯航万里不辞远，要趁新年贺太平。
珠露瀼瀼金作风，秋声凄怨入焦桐。骎骎碧树霜痕染，那复宫题叶上红。
一片虚凝鉴古今，持蠡难测几何深。十三华藏重重现，照彻微尘古佛心。
第二筵开入九重，君王把酒劝三宫。驼峰割罢行酥酪，又进雕盘嫩韭葱。
摄提东直斗杓寒，骤觉中原气象宽。天为两宫同号令，不教春岁各开端。
五山秀峙若飞腾，下有澄潭百丈清。不用燃犀窥秘怪，从来神理恶分明。
最忆西风长板桥，笛床禅阁雨潇潇。只今画里犹知处，一抹寒烟似六朝。
古人冷淡今人笑，此义足起人闻听。莫遣藤萝终得意，顿令箫鼓不闻声。
孤灯花烬糁窑台，古驿凉扉傍月开。数事支持愁外去，十年憔悴梦中来。
宫衣新尚高丽样，方领过腰半臂裁。连夜内家争借看，为曾著过御前来。
满园桃李手亲栽，治世何尝弃不材。可恨天南流落客，九霄雨露不曾来。
羽盖霓旌入绛霄，偃松长向古坛朝。我来欲订金丹诀，试著枯槎上斗杓。
汉家新拜霍嫖姚，司马今年相宋朝。旌旗一举三边静，雁塞平沙演射雕。
坑灰飞作垄头尘，报国还谁解致身。世上有书焚不了，一编留与为韩人。
海上新晴野水春，烟村花鸟送行尘。十年客路堪惆怅，况复今朝别故人。
山上泉声风雨来，门前峰色画屏开。仙居洞里桃花古，不是刘郎去后栽。
古木槎牙树底空，学仙游子坐空中。自从白日飞升去，几度寒鸦噪晚风。
思贤梦寝过商宗，右武崇儒帝道隆。总览权纲求治理，群臣臧否疏屏风。
乾坤极处无今古，道术多岐自短长。傥有新思还告我，不应无雁到衡阳。
总政中书月未期，郭崔奢侈遽中移。代宗勿叹天亡早，用相斯人已后时。
白云深处水茫茫，四百年馀古道场。我来不见矮师叔，手种树身今许长。
岭过飞狐春不到，峰当回雁雪仍残。独怜千古防边处，庙貌森然祀武安。
词场海内旧知名，到处烟花月旦评。若使维摩天女在，白莲将赠古先生。
冷匣秋波射斗星，铁衣随从古霜清。宣池莫问当年事，一片威风动地生。
山月春台含树影，浮光斜映翠微中。逢僧未罄明心话，几点钟声出梵宫。
武库森严马政高，宝鞍装络列周遭。饭馀百役皆亲董，出格争先奉赭袍。
日日映阶春草香，春风到处着胡床。梅梢何许蜂酿蜜，来采幽园宫样黄。
明明五运自推寻，汞中铅中理最深。铅汞既知人世有，坚须穷道莫沉吟。
湖石东头太液西，春风宫树半高低。王孙金弹多如雨，不著黄鹂一个啼。
一番桃李又春风，送古迎今事不穷。南北故人鸿去外，东西野渡雪晴中。
衣白山人再造唐，谋家议国虑深长。功成拂袖还归去，高节依稀汉子房。
野火参差度暗光，萧萧蒲稗自生凉。夜深云上无星斗，古树阴沈觉许长。
才资如子世应稀，自喜寒门女有归。我被词华几陷溺，相期努力践朝晖。
汉家见说启青宫，少海谈经诏九重。此日蓬门须努力，未央鸣佩听晨钟。
屈指流年四十过，鬓毛才白两三科。边城几月风霜苦，把镜朝看白更多。
周颙宅作阿兰若，娄约身归窣堵波。今日丹青拜荆国，草堂香火已无多。
一窦飞泉煖似汤，池鱼无数自洋洋。不须绕寺寻碑刻，知是南平古道场。
鱼藻宫中淑景长，鸭头新水御池塘。奇花深院门门闭，总被春风漏泄香。
谁知古是与今非，闲蹑青霞与翠微。箫管秦楼应寂寂，彩云空惹薜萝衣。
小奚云锦重来地，时与山人尉寂寥。妃子墓前苔砌绿，风烟商略到前朝。
六国商于恨最多，良弓休绾剑休磨。君王不剪如簧舌，再得张仪欲奈何。
姚魏从来洛下夸，千金不惜买繁华。今年底事花能贱，缘是宫中不赏花。
朝摘桃花红破萼，莫摘李花繁满枝。客心浩荡东风急，把酒看花能几时。
玉带金章未足奇，葛巾野服是何时。平生怀抱空千古，一笑逢人处处宜。
好客连宵在醉乡，蜡烟红暖胜春光。谁人肯信山僧语，寒雨唯煎治气汤。
荒城如斗半蒿藜，千古全功孰与齐。须信君恩本天道，如何自挟请封齐。
还从建礼别分台，知尔应多专对才。属国倘逢西极马，可应仍为太师来。
傍檐古木绿阴阴，下有清溪可洗心。燕坐红尘飞不到，何须风过一披襟。
南薰别殿绿阴浓，浴佛香汤赐六宫。太液池边随步辇，白莲花吐石榴红。
金钗坠地鬓堆云，自别朝阳帝岂闻。遣妾一身安社稷，不知何处用将军。
日暮归来雨湿衣，凉风千树彩云飞。渚宫只在秋江上，何事襄王梦到稀。
河水迢迢去路赊，春风不住捉飞花。行人共说前朝事，指点当时戚畹家。
城外清江城内湖，水门通贯古名都。鱼跳浪阔终难网，鸟立沙长岂得呼。
昔咏洗刀鱼眼红，少陵才思摩秋空。今朝大嚼有馀兴，佳句复出文章翁。
楚江西自岷山来，春日荆门烟树开。千载襄阳多古迹，君王欲一望强台。
神刻鬼凿石为门，九锁回环隐帝阍。𣃁药采芝寻古路，清泉能漱乌能言。
力上东原欲试耕，远山如画翠眉横。川原缭绕浮云外，野店高低带古城。
乱擘晴绵清昼迟，阴阴古木绿云齐。僧窗尽日无尘事，梦破一声春鸟啼。
未快溪桥踏雪心，朝阳已复上遥岑。可怜昨夜琼瑶迹，化作春泥尺许深。
柞宫冯几画成王，泪落铜仙月似霜。王母不来方朔死，茂陵松柏自斜阳。
自古豪华如转毂，武安若在忧家族。爱子虽添北渚愁，外家已葬骊山足。
新诗赠我绕朝鞭，敌手相逢一怃然。迦叶见花吾未解，灵均此秘子能传。
风流千古擅词场，濯锦江头正夕阳。花发小桃寒食夜，莫将魂梦恼元郎。
故国园林草自芳，望中情地转凄凉。行人莫苦登高阁，高处何曾见故乡。
陆菁山下界南村，古壁嵯峨宜驻军。健儿伐鼓奋双臂，细雨廉纤天欲昏。
出城犹记四年前，朝看西湖到暮烟。自有南湖相暖热，可曾频过六桥边。
雁翅城边宝月升，星桥百道彩云凭。六榕古寺香烟起，女伴相携礼塔灯。
北扫燕齐南楚吴，风吹杀气散舆图。蓬莱山下朝诸将，天子戎衣受虏俘。
情如孙楚难除服，愁似潘安日望坟。蒿里一朝生白发，榆林万里隔黄云。
贻我苏巾果姓苏，畹翁亦本旧相呼。明朝戴我临泉水，更觉巾名似属吾。
胡沙不隔汉家天，一节坚持十九年。白首微官甘属国，耻随李卫老戎旃。
古坛双树挺秋烟，废院残花照暮天。门外扫除无俗客，我来时复伴青毡。
明朝莫问晴和雨，骑马能来看菊花。岂是省郎无酒对，不知此处似陶家。
谁教倾国更怜才，问答曾凭七字媒。寄语高唐神女道，清词吟遍等卿来。
初上罗浮第几峰，粤中形胜古今同。问君一种青囊诀，曾否能扶造化工。
云拥根株抱石危，斲来文似瘦蛟螭。幽人带病慵朝起，秖向春山尽日欹。
一到琳宫事事幽，炎天正好暂时留。鹤仙共此泉流乐，气象全胜白鹭洲。
自古边功缘底事，多因嬖幸欲封侯。不如直与黄金印，惜取沙场万髑髅。
古塔垂倾老树奇，雾残云泄转多姿。而今始悟寒林色，大是丹青未竟时。
古寺临江间碧波，石梯深入白云窠。僧禅寂寂无人迹，满地落花春又过。
病酒今朝载卧舆，秋云漠漠雨疏疏。阆州城北仙鱼铺，忽得山阴万里书。
正月楼船发古杭，三春■棹汶河傍。未愁绿酒追行乐，却恨班衣远故乡。
剪彩隋宫事已非，犹馀粉黛貌芳菲。莫教展向金屏里，睡蝶游蜂尽欲飞。
归槎始得今朝报，拄杖何胜昨日情。不是伊川无信息，佺期原欠静中灵。
千年古道跨山城，可笑人心自不平。容易莫将天险坏，须防闲客此闲行。
今日从征亦偶然，天宁遐想思悬悬。贪荣不得还山去，须信衰翁未古贤。
政绝多门寺却通，灵山胜境尽牢笼。应怜去鲁迟迟意，令遍诸天国土中。
晴川渺渺停春水，怪石峨峨插乱山。最爱夕阳烟寺里，千株古木一僧闲。
一著将穷一著通，谢公全局算江东。眼中论事如章子，是有当年国士风。
花田一带汉宫斜，花露浓浓泣岁华。艳骨怨魂俱不散，顾随侯馆化丹砂。
支策朝登江上山，杖头犹带暮云还。一声何处思归引，吹落颠毛两鬓斑。
几逐朝云春思结，惊残午梦邻鸡歇。隔帘爱杀卖花声，不惜红妆待明月。
茅斋掩映横塘曲，树隐朝烟鸣野犊。丈人睡起忽开门，细雨无声春草绿。
丽华兰麝在荒丘，光气长如匹练流。南国美人元有数，江东天子自无愁。
白云飞过树生天，无漏争归古佛前。输与巅南□首座，松风谡谡老凄禅。
东望尧山西舜宫，山人名姓不求通。蛰岩侧畔蘧庐子，即是巢由住个中。
赤龙已挟故人飞，却爱清江理钓丝。入觐匆匆谋去就，当时犹悔见机迟。
弱叶柔柯覆板桥，涉江不用买兰桡。秋光过眼成朝暮，几度新花换旧条。
午夜寒欺锦帐重，冻酣檐马不禁风。朝来积雪深三尺，喜兆今年百谷丰。
乌衣巷侧长干寺，暇日闲来看一回。未觉六朝兴废迹，凄凉先傍眼边来。
幻人兴幻幻轮围，幻业能招幻所治。不了幻生诸幻苦，觉知如幻幻无为。
坊远不闻宫漏声，三茅钟残窗欲明。山童睡熟呼不应，添水拂书翁自行。
冰开御水龙鳞细，日照宫梅麝炷烘。欲看人间花灼灼，不妨葛藟共春风。
朝宗亭下浪冥冥，何日寻观瘗鹤铭。更欲裹茶邀客去，短篷敲火瀹中泠。
积雪经春冻未消，含情江岸草萧萧。校书夜对青藜杖，休向南宫叹泬寥。
三闾苗裔在番禺，有女多才似绿珠。一入宫中称第一，不曾歌舞上氍毹。
下马陵头草色春，我一怀古一沾巾。陵边又有累累冢，应是当年取酒人。
人爱新奇学晚唐，弊贪犹谓作于凉。若驱纤巧还纯古，苏李当年独擅场。
谁载西施出五湖，一朝麋鹿上姑苏。后人说起亡吴恨，犹向台边酹子胥。
寒食少逢天气佳，十朝九日雨如麻。新巢唯有燕生子，小巷已无人卖花。
断壁孤杉四十围，不关雨雪阴霏霏。柯南一国痴蝼蚁，长怪曾无白日飞。
两峰凝翠对飞檐，缺处青岑出远尖。暮雨朝云时点缀，何须画栋与珠帘。
万仞峰头古道场，重来败叶带飞霜。感时偏动骚人兴，橘柚园篱近半黄。
天地刍荛自古今，𫍙𫍙千里岂公心。可堪世路无穷态，搔尽行藏白发深。
双流如带抱孤村，中有千年国族存。见说涂山遗泽远，涓涓何处不昆仑。
隐者高居不在城，闲来搦笔写平生。藤枝策策从何去，葑水东头吊古行。
向来应俗用古学，我亦未悔金注昏。伍胥宰嚭各腐滓，吴歈越吟谁诵冤。
长忆故园秋色好，满篱霜菊炫宫黄。无聊却向横江畔，笑倚西风觅暗香。
骊山秀色古今同，尽入诗人感慨中。只徇霓裳一曲乐，不知天下乐无穷。
六月四日登草阁，云薄林深暑气消。无赖野莺飞个个，不知风雨一朝朝。
日长渐觉逍遥乐，何况终朝无事人。安得遂为无事者，人间万虑不关身。
无热龙宫北道场，人天瞻礼玉毫光。玺书重叠两朝赐，更助吾皇节雨旸。
长夏离家事远游，芦潭秋杪尚维舟。不知昨夜愁多少，五老朝来尽白头。
竹里行厨常准备，浊醪不用恼比邻。文章尊俎朝朝醉，花果园林处处春。
水晶宫殿玉花零，点缀宫槐卧素屏。特敕下帘延墨客，不因风雪废谈经。
曾记司空治水时，鱼台滕沛引流澌。转漕百万功非细，去读支河十丈碑。
东风初到乱山头，无数残梅雨未收。何待伤春对晴景，暝云横尽古今愁。
博雅堂中聚古书，蓬莱阁上接仙居。江山风物元依旧，老子重来独不如。
上医医国有谁知，且集方书捷用之。疾苦一齐安乐后，自然遭遇太平时。
金气棱棱泽国秋，马兰花发满汀洲。富春山下连鱼屋，采石江头映酒楼。
古木阴中系短篷，杖藜扶我过桥东。沾衣欲湿杏花雨，吹面不寒杨柳风。
阊阖排云宝殿开，千官鹓鹭早朝回。不知谁献王褒颂，得奉君王万寿杯。
主一何如念一中，念中便是适朋从。若言不著丝毫后，天理昭昭只大公。
霓裳翠黛向春风，斗影晴娇岁岁同。仙子不来环佩冷，婵娟长伴水晶宫。
仙掌峰前羽客家，玉虚宫殿倚云霞。最高顶上谁曾到，得见莲开十丈花。
故家本自尚书族，元住江南珠浦滨。归掩玄关力精进，古仙多是姓刘人。
上国分携十五秋，未尝偶坐捧茶瓯。石淙今会须如约，彼此霜毛各满头。
万方表马贺生辰，班首师臣与相臣。喝赞礼行天乐动，九重宫阙一时新。
渡口斜阳欲满旗，锦衣容易逐云衣。圣朝无事宗臣老，白发沧浪一舸归。
虽言穷北海云中，属国当时事不同。九姓如今尽臣妾，归期那肯待秋风。
天街未见瞳眬日，御马来朝馺騀宫。不许暂时超倒暴，欲将何事验真龙。
古锦为囊背不离，词臣疏草逐臣诗。闲同觅句来山顶，逢著山僧一局棋。
宫娃白发两盘桓，共说先朝事几般。记得相公杨绾在，太平民物似真观。
长爱谢家能咏雪，今朝见雪亦狂歌。杨花道即偷人句，不那杨花似雪何。
汉武西池宴未归，霞妃粲粲弄春机。靓妆似怕东风笑，尽换宫罗五品衣。
岊河江水古今流，送尽年光与客愁。莫叹寒门空草色，五陵佳气散成秋。
岁岁重阳送异葩，杨妃西子斗横斜。今朝独到东篱下，含泪无言对菊花。
古木萧萧荫溪曲，满山苍翠飞林麓。扶筇行过小桥西，隐隐书声出茅屋。
大庾岭头梅挂月，居庸关外草连天。马牛风古不相及，障雾饕风一梦然。
风际有云多世态，海中无底是人心。可堪更问棋山话，一局闲争古到今。
桥梁显刻认中朝，仙迹遗风不可招。唤作沃州人不识，今朝只过赵州桥。
芳草落花明月榭，朝云暮雨锦城春。莫愁红艳风前散，自有青蛾镜里人。
一穴中通百尺湫，骨寒空蜕洞门秋。鳞潜变化疑相近，贝阙珠宫入海求。
一溪流水碧溶溶，闻说蟾蜍在此中。我亦去为攀桂客，相逢多在广寒宫。
生长深宫不识山，骚人一见便开颜。分明记得经行处，青草湖边第几湾。
晋朝朝士安知礼，尽出纷纷篡贼馀。漫使当时辟世士，放言高论祖浮虚。
守内番僧日念吽，御厨酒肉按时供。组铃扇鼓诸天乐，知在龙宫第几重。
石头风雨共朝昏，万里音书度玉门。云月是同溪不别，更惊一吼海澜翻。
澹圃西连恬憺宫，香煤欲冷树号风。从他猿鹤相惊怨，自是冰心出处同。
入朝贵国惭下客，七日承恩作上宾。更见凤声无妓态，风流变动一园春。
奉使龙楼贾佩兰，往还偶失两宫欢。虽云樊昵能辞令，欲得昭仪喜怒难。
腻粉轻黄不用匀，淡烟笼墨弄青春。从来国色无妆点，空染胭脂媚俗人。
吴国春深试手栽，燕山秋晚报花开。灵椿老大无材段，奕叶芬芳为尔培。
谁齐天香凝霞彩，灵根培养列仙家。汉皇可忍思倾国，鹿走中原是此花。
枯藤为幕月为阶，半卷莲经伴古崖。甲子坐穷寒未了，扫将残雪葬枯骸。
四时风物似春温，俗俭人淳古道存。此地欲愁愁不得，城边尚有买愁村。
过家上冢非无子，宿草孤坟独可悲。赖有立朝庄语在，不劳谀墓作铭诗。
朝论当年汹汹时，此翁奇事少人知。梦中缚得吴元济，犹说绯衣是小儿。
独草新传越国烟，双兰并结中山兔。此日临岐特赠君，他时为写离思赋。
荒陂十亩浴凫鸭，折苇枯蒲寒意深。何处得船满载酒，醉时系著古梅林。
天风一埽暮云开，收拾群仙共酒杯。但指今宵是新月，不知曾照古人来。
消磨甲子门前柳，傲睨羲皇膝上桐。晋宋一杯无认处，先生万古此山中。
光武中兴网俊才，先生晦迹隐蒿莱。云台寥落成榛莽，万古犹传旧钓台。
为把倾城再拜邀，一生拚尽在今宵。自从相见春朝后，病骨还知剩几朝。
面目分明不是他，光辉常满隐朝霞。当台影落无人处，夜半流莺到碧纱。
九天使者号真王，圣治峰前古道场。五百年间圣君出，太平治效过明皇。
莫将离别恨犹深，一岁相逢一夜心。空宫尚有如霜鬓，不识君王直到今。
昨夜扁舟雨一蓑，满江风浪夜如何。今朝试捲孤篷看，依旧青山绿树多。
政欲相携紫翠间，不堪风雨径催还。何时更上月华阁，细认真山与假山。
清泠空想离骚国，至理难穷太极图。知有老人圮下履，恨无鸿宝枕中书。
夜久扶桑海色分，珠宫望拜赤龙君。洞庭未省君山在，元是昆仑一朵云。
江上鹧鸪朝暮声，不堪汀月照人明。春来此处无归雁，谁寄音书到洛城。
月宫移就日宫栽，引得轻红入面来。好向烟霄承雨露，丹心一一为君开。
泽国霜清雁影高，空庭木叶已萧萧。夕阳忽送西窗雨，一片江南落素绡。
名并日星真细事，义参天地在彝伦。寥寥千古空遗迹，薇满西山意自春。
主人作意扁华轩，不厌溪寒自款门。似此相求差可喜，为渠隶古作西村。
一童一鹤住西湖，千古高风识画图。水影月香成绝唱，苦吟犹自拥寒炉。
百日慈明位上台，三朝何害历三台。伯喈随逐金华盖，也为诸公衮衮来。
心闲日日理黄庭，四体和柔胜药灵。独步小轩无一事，老槐阴里鹤梳翎。
千岩万壑幽深地，一钵三衣自在身。断定不行朝市路，无因犹识利名人。
乘时盗贼起风尘，战血苔痕几度春。古庙仅能存大树，荒山犹自少行人。
吴阊西去片帆轻，野树微茫水国平。一夜橹声摇月影，不知枕上过菰城。
草色犹能白变青，怪渠妍丑一毫争。自缘谋国无长策，枉使毛生受恶名。
读书听雨过三更，定是明朝又不晴。就枕未鼾饥鼠出，掀书舐砚上灯檠。
炼就红铅不计斤，五湖四海十馀春。今朝杖屦庐山下，雨笠烟蓑一个身。
暖日轻风过马头，石矶重叠锁江流。两朝不见青山面，惊喜层峰迓客舟。
流芳千古傲霜英，剪玉丝金照眼明。若论驻颜功不小，仙丹端可与齐名。
十年消渴梦魂摇，驴背风烟又灞桥。玉露金茎何处问，汉宫秋色正岧峣。
初政寰区望太平，黎民乐业喜更生。裴公用舍无轻重，天下从兹有重轻。
浮图突兀起江中，镇压东南气象雄。除却金山馀外地，苍波何处不龙宫。
云山千叠郁苕荛，萧寺年深绀宇凋。横砌断碑苔藓合，摩挲犹可认南朝。
读律由来可致身，十年乌府气无伦。明朝奉檄淮南去，多少芳年惜后尘。
步入春溪九里松，南屏如画障芙蓉。遥知金界焚香处，天竺峰头朝暝钟。
女奴扶醉踏苍苔，明月西园侍宴回。小犬隔花空吠影，夜深宫禁有谁来。
自缘谢病惭朝绂，渐有心期访旧庐。为问桃花岩下客，有田肯贳子真无。
素王宫中多种竹，每分凉影过西邻。多情只有云夫子，九载弹琴看好春。
我有青山一片霞，倩君为我制加沙。明朝天上讲经去，吹落满身优钵华。
兰径香销玉辇踪，梨花不肯负春风。绿窗深锁无人见，自碾朱砂养守宫。
君王手弄中丞印，四顾无人胜赵尧。承恩佩出明光殿，一日声华动绕朝。
黍遇今朝尽生角，艾从何处忽为神。荷香十里一钩月，定有扁舟归去人。
烱烱朝曦暖意回，迟迟午景气佳哉。柳阴才逐斜阳去，花影还随皓月来。
坏道哀湍鬼火青，山间留得观冲名。仙宫分置玄真像，想见开元旧太平。
荒山古寺欲黄昏，梁上诸君欲到门。雨湿雪童埋处土，向来精爽更谁论。
鹢首朝惊水怪频，三山宫阙总如银。系来男女知多少，犹是当年采药人。
莫把金笼闭鹦鹉，个个分明解人语。忽然更向君前言，三十六宫愁几许。
内郎进表未平明，八玉排行御路平。今夜皇舆宿斋殿，九重和气满宫城。
固穷终不悔沉沦，满腹深藏上古珍。手写新诗成几卷，亦教馀事照千春。
无语凭栏珠泪潸，双眉蹙蹙锁春山。可怜空长彤宫里，一世光阴半世闲。
东风入仗岁华新，万姓朝天拜舞频。借问春光回帝里，寂寥还亦到孤臣。
淡烟漠漠古城头，老树拿云瞰碧流。鸦背夕阳添晚景，就中描出一天秋。
玉漏声寒夜色虚，按残宫籍幸来疏。当时御辇迎欢日，曾向芭蕉叶上书。
羌雏帐外笛声微，光极殿中唱合围。漳水不湔亡国恨，英魂相逐故官归。
万木苍苍古钓台，白云楼观隔溪开。赋成赤壁后无对，好与驱从笔下来。
城市尘埃不见诗，西村东坞可寻谁。夏前十日尝新麦，政是江南最好时。
多年谋道罢干时，洞里真人夙有期。行拂素烟归古洞，一溪寒蕊正离离。
丹台一点玉髯翁，千古天师张士龙。招弄𣃁山诗技巧，吐吞风月酒神通。
平生孝行何人继，不受遗金世亦稀。岁岁朝廷赐牛酒，于今寂寞掩荆扉。
人心似铁炉犹在，世事如棋路不移。闲著目光牛背上，英雄千古竟儿嬉。
尽室斋心谒梵宫，愿求一语卜穷通。老夫祇欲归田去，懒把前程问志公。
风格孤高又国香，故教小雪发新妆。修行嗟我无功力，却使天魔入道场。
越裳济海喜天晴，五叶戈船不度兵。尧舜远方皆乐国，汉唐诸将本书生。
朝来花露滴人香，睡起寒云满石床。欲剪水帘三十尺，挂君堂上共清凉。
古树苍苍枫叶丹，此中别似一人间。如何忽起思乡念，不是台山是雁山。
南庄北宅眼前花，好儿好女莫缦夸。我若一朝身死后，又属张三李四家。
莫怨工人丑画身，莫嫌明主遣和亲。当时若不嫁胡虏，秖是宫中一舞人。
六朝陈迹认应难，只有春风燕子还。陌上花开又花落，看人来往是钟山。
深闺睡起读兵书，窈窕丰姿若个谁。千古周南风化本，晚凉何不诵关雎。
陇亩循行不惮难，是知汉诏本从宽。讲求利病非无补，老矣犹能策治安。
了无寒暑与昏朝，独坐松根看泬寥。万丈悬崖颠倒立，法身无等劫尘消。
南溪不住住犹溪，别驾贤孙法掾儿。莫以甘棠南国荫，便忘萱草北堂诗。
宝慈殿里百花香，慈德宫前春昼长。红伞龙舆尊圣瑞，三宫同捧万年觞。
芝陵迂路昼冥冥，一线重崖不可行。保国岂真由地险，滇南栈道不时平。
东京吏治孰称循，范晔才书十二人。前日桂阳三太守，许谁来此继芳尘。
朝霞散绮仗天容，无际山岚分外浓。风土萧条人迹静，林蹊花木自鲜秾。
诸侯失政陪臣僭，中国无君左衽专。欲问哀公后来事，春秋书止获麟年。
蝉噪古槐疏叶下，树衔斜日映孤城。欲知潘鬓愁多少，一夜新添白数茎。
绿云影覆白云英，馥郁秋风不易陈。休遣江南夸艳曲，朝朝琼树眼中新。
玉颜零落数经秋，听说承恩已自愁。宫监满前言不得，只将双泪滴心头。
沉水龙涎彻夜焚，桂宫芝馆结祥云。坛前才布诸天位，苑外先催学士文。
一声铁笛下云洲，吹破江天万古愁。杯酒不空人欲去，青青柳色尚楼头。
篱边细路竹间庵，一段风流擅剑南。吾国以香为佛事，客来试向鼻端参。
扁舟空载断纹琴，横膝谁知太古音。趁取暮潮归旧隐，豆花篱落正秋深。
山光染黛朝如湿，川气镕银暮不收。诗料满前谁领略，时时来倚水边楼。
自来三日蒙头雨，无节无肢不似鱼。腹里郝隆如晒得，此回定湿治安书。
狞狞虎豹守天关，月殿蟾宫不可攀。归路春风无限好，一声啼鸟破青山。
苎罗山女入宫新，四壁黄金一笑春。步辇醉归香径月，隔江还有卧薪人。
胸涵太古恐无邻，面著微埃讵许亲。顾肯城南访穷巷，松风时煮一瓯春。
日下龙楼禁漏疏，朝衣犹自覆熏炉。五房人退文书静，闲看河州瑞麦图。
君家文献日争光，声价如今重上方。我老尚知师古学，为搜古集到渠阳。
万物当须以理观，不离太极是其源。故须万类皆我具，只为中心太极存。
鲛冰千片解华池，神水香醪满爵卮。旭日九门凝瑞露，东厢朝拜奉宸慈。
十里宜春下苑花，浓香染著洞中霞。采夫移得将何处，担入宫城许史家。
清献先生无一钱，故应琴鹤是家传。谁知默鼓无弦曲，时向珠宫舞幻仙。
迂叟遗文整顿初，寄君聊当报琼琚。南邻尚有无厌意，更觅皇朝第一书。
平生不领魔宫女，此老今参欲界禅。莫道贫无卓锥地，只今家有散花天。
丁年写了钟山赋，举向禅宫入定僧。僧却为余言未好，扶行同谒晋诸陵。
池南池北蜀宫春，红湿花枝压锦城。袖手纵观花似笑，相看一脉话尤情。
世祖成宗德业深，百年培植士如林。登车揽辔平生志，孝子忠臣万古心。
三十六宫春漏长，隔帘时送御楼香。倚笼尽日教鹦鹉，为我君前说断肠。
闻道君王此夜过，笼灯扫雪候鸾车。须臾听得宫监报，竟幸元勋赵普家。
四明山水别多时，老病心闲事事违。梦想西湖古兰若，又和秋色送僧归。
自嗤郎罢用心迂，饥坐呼儿课古书。只准高轩它日过，令吟交翠织华裾。
暑天何处避炎蒸，驾在萧台第九层。黄盖亭亭日将午，宫嫔催赐近臣冰。
圣心如镜静蝉蜎，欲仗元龟监已然。通志一编新进御，汉宫五夜剪金莲。
自古■城继踵希，吾门多幸盛昌时。姮娥不惜蟾宫桂，从此何家第二枝。
孤雁哀哀叫晚洲，水长山远政悠悠。凶年未必稻粱足，巧中更防罹缴忧。
六窗不著闲光景，七处休寻古佛心。放下不行凡圣路，敢将黄叶当黄金。
七十稀年几许闲，星星鬓发半衰颜。寸心灰尽周公梦，不恋朝衣只恋山。
剪水飞花细舞风，断芦洲外水连空。剡溪几曲知名处，何似今朝眼界中。
自古驱民在信诚，一言为重百金轻。今人未可非商鞅，商鞅能令政必行。
人夸铁面自河东，晚岁潜心理性中。一日归来便长往，几人终始得如公。
微王旧国云烟古，独氏空城睥睨平。故物祗应惟石濑，昔人曾此听寒声。
朝朝暮暮见长河，见了长河只厌它。却爱画师能画水，不看死浪与生波。
夜半沧溟看日头，忽闻风雨下层楼。却寻双径朝金阙，又跨苍龙海上游。
古策风高瓶浪阔，春云片段分清绝。金盆后夜孤顶寒，去去谁同落残月。
风色凄其上碧山，一朝林木变红颜。幽人为惜深秋色，忘却驱驰古道间。
三月都城日日风，尘埃不见小桃红。青山满目看行色，一雨朝来秪为公。
芳春何事恨难消，面面青山对寂寥。五斗欲将沽酒去，满城风雨妒花朝。
济世儒先道不贫，白袍古制搭乌巾。尘埃陌上无闲地，信是山林好著身。
莲花幕里笔如椽，横槊雄词邺下传。却笑李陵非国士，创为儿女别离篇。
子夜神游碧落间，群仙飞语下人寰。上天深念苍生苦，特敕三宫圣驾还。
当年忠死亦堪冤，千古遗编为断魂。此恨老天疑未了，长教明月照胥门。
我来西郊始三日，超然便若与世违。市朝乃在咫尺尔，况复万里沧浪归。
路傍垂柳古今情，春草春泉咽又生。借问山僧好风景，看花携酒几人行。
朝辞合殿暮交河，泪满宫衣泻素波。顾影自怜肠欲断，长门幽怨较谁多。
今代识真人已少，纷纷鱼目乱骊珠。兄持万古连城璧，只可深藏莫似渠。
酒国韶光无际涯，大人境界绝朋侪。生来自有一方地，何待醉终才始埋。
十亩园居枕海滨，清泉白石自为邻。朝朝闲把钓竿去，不是风波江上人。
朝来拂拂洒征衣，吹得关河叶渐稀。回首茂陵何处在，空馀汾水白云飞。
谁握冰丝摘露丛，水晶帘展玉璁珑。鱼须细细龙油滑，道是鲛人织锦宫。
九月南征九月回，清源黄菊趁时开。何人得似行宫蕊，两度亲承万寿杯。
今朝不知明朝事，肯效人间寿者痴。若要了时即便了，乾坤伶俐几男儿。
竹窗松阁翠重重，点染应归造化功。水镜涵空秋一色，置身如在广寒宫。
五丁凿剑古今传，屹立崇墉蔽两川。满目风寒无处避，祇今由径竞摩肩。
沙场腊送亡胡月，泽国春生贺汉年。说与胡儿莫轻出，黄冈直下有戈船。
昨夜西风烂漫秋，今朝东岸独垂钩。紫袍不识蓑衣客，曾对君王十二旒。
山县浑如野客家，游蜂数点趁朝衙。簿书押了无公事，小吏呼来扫落花。
万古天冠地屦身，画师游戏恐非真。父生师教成何事，甘作蓬头跣足人。
落叶蝉声古渡头，渡头人拥欲行舟。别离情似长江水，远亦随公日夜流。
毛延寿画欲通神，忍为黄金不顾人。马上琵琶行万里，汉宫长有隔生春。
紫极宫中三百楹，道人独藏一神屋。开轩纳息星月明，时有白云来伴宿。
杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
万古平章与后先，馂馀唐汉总垂涎。可知花柳乾坤里，我祖风流六十年。
隋唐晋汉本胡种，自入中国皆衣冠。不知耶律称皇帝，何似文皇号可汗。
山行十日只逢僧，尽道蒙恩报未曾。共上峨眉望宫阙，祥云五色绕三层。
老人初起厌嚣喧，尘几从教鼠迹存。赤脚平头俱遣去，倚墙危坐咽朝暾。
当年轮奂落成均，法驾天临近至尊。万国儒生瞻圣化，一声清跸在桥门。
自古高安欠学宫，新庠赞立竟谁功。青青子佩争弦诵，总在先生化育中。
千古江山好树新，翠光亭上一伤春。碧波无尽愁无尽，留与今人复后人。
城隅草树响悲风，一点纱灯耿殡宫。记得昔年烟月下，红莲双引到园中。
凝碧池头弦管声，秋槐落叶若为情。王维空咏朝天句，谁似当年雷海青。
年来春色妙无穷，芍药今朝又破红。寄语满堂枯木众，野花香径好携筇。
水面芙蓉秋已衰，繁条偏是著花迟。平明露滴垂红脸，似有朝愁暮落时。
香臭难逃万古评，白黄安得一般清。好看玉树临风立，羞杀金莲帖地行。
落叶初辞万木林，谁将翡翠屑寒金。朝来散入亭前树，着处幽香欲满襟。
一瓶一钵远山寒，野路梅花已向残。自古吴门十万户，莫疑开口告人难。
病骨愔愔百不如，不应投老更看书。古今得丧今方辨，且向斜阳弄蠹鱼。
若翁高谊动西都，千里遥分宋国符。此日相逢重相问，南来鸿雁近来无。
古木昏鸦接翅飞，扶桑顾兔倍光辉。广寒梦到嫦娥殿，新剪红霓制舞衣。
销暑珠光映玉壶，层冰高插赤珊瑚。广寒宫里人难到，河朔沉酣梦入无。
幽居日对野人多，满耳桑麻不及他。惊怪朝来富新事，径容贵客偶相过。
静院朝回静鼓琴，浴沂新咏间清音。燕闲未省忘稽古，始信贤王宝寸阴。
一念能回百念非，直须端的道心微。暮春曾点缘何事，千古寥寥独咏归。
古寺峥嵘隐翠微，茂林修竹正依依。买山也作他年计，何必傍人□是非。
匹夫爱国献昌城，力说刘扬十万兵。颠沛单车良得助，邯郸假意不难平。
温柔乡里唤春回，低唱樽前肉作台。判取明朝都醉杀，解酲一笑有人开。
松风百步到灵阳，千古风流忆长房。竹杖化龙无处觅，空馀陂水绕堤长。
去年除夜吹山雨，湿尽梅花冷打门。朝市如今小楼屋，只揩睡眼望前村。
明朝送客出城隅，先向东家借蹇驴。仆健马肥泥水少，料知三日到中都。
难别金城太守贤，愁心如雪满秋天。英雄自古为厮养，不必投人宝剑篇。
崎岖百战割山河，天命其如已去何。万古不消忠义气，至今凛凛压岷峨。
田家要雨随即雨，岂识潜珍在中止。霏微不绝自成霖，万古禾头不生耳。
黄麾白马功告成，云华夫人朝玉京。虞后夏后引音节，高低峡船摇橹声。
绛阙朝归散玉珂，不游不饮奈春何。皇仁听使欢娱极，白简从君冷峭多。
六圣涵濡作幸民，明朝七十八年身。门前西走都城道，卧看无穷来往人。
百官朝罢乘舆还，阶下龙媒立仗间。燕避罘罳风不动，黄金宫阙五云间。
孤店门前千万峰，酒浓不抵别愁浓。明朝晴雨吾能卜，但听兰亭古寺钟。
钟峰隐隐隔江湍，翠色偏宜雨后看。大抵兴王须恃德，饶君终古作龙盘。
鼙鼓声来已乱离，锦袍脱却恨归迟。秋风江上长吟里，不唱清平古调词。
仙宫仙府有真仙，天宝天仙秘莫传。为问轩皇三百岁，何如大道一千年。
秋风御路冠盖满，晓月画楼钟鼓迟。卧听传呼丞相入，可怜正是上朝时。
数载相随见子情，今朝难使别离轻。此心恰似寒潮水，直送征帆到四明。
满架冰肌合碧云，翻阶翠袖映红裙。玉堂只有金沙在，伴直明朝又属君。
粉面仙郎选圣朝，偶逢秦女学吹箫。须教翡翠闻王母，不奈乌鸢噪鹊桥。
三神山在有无中，仙岛人区那可同。我自耽幽思遁迹，安能逐景望璇宫。
南国何堪产异才，年年筐篚入蓬莱。千金难买蛾眉笑，一骑红尘万里来。
山斗仰韩千古在，释儒相访未全非。曾闻更有相忘者，解带江门换衲衣。
我听风篁是梵音，如何俗耳等闲闻。自来击处无人会，千古知心只此君。
天子呼来醉似泥，王孙宠遇世应希。可怜只献清平调，不说当年国步非。
麟堤千尺尽涂丹，文瓦雕甍敞殿宽。折槛尽循前古制，当中一曲不安栏。
零落宫墙官树秋，行人东去路悠悠。祇应楼下邯郸路，亦有离人对此愁。
綵云飞绕凤凰楼，帘捲屏开见玉旒。西殿钟声朝已落，满天星斗未曾收。
谩捐儋耳非长策，便戮先零亦少恩。整了六师须禁暴，本朝元气要长存。
戴了宫花赋了诗，不容重睹赭黄衣。无聊独出金门去，恰似当年下第归。
溶溶瘴雾暗朝暾，咫尺山关号鬼门。疾病年年不相贷，朱颜凋尽赤心存。
泯泯朝流晚更添，洄沙拂渚浪花兼。贪看激石分波过，忘却迟舟缩棹黏。
阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
玉几诸峰映碧川，浴鸥飞鹭各悠然。主人起慰苍生望，犹梦溪头理钓船。
虬飞夭矫樛枝劲，盖转扶疏曲干连。但识栋隆能柱国，讵知霜雪几经年。
月宫秋冷桂团团，岁岁花开只自攀。共在人间说天上，不知天上忆人间。
夜梦嬉游到古陂，翻菱剥芡不知归。野田没膝泥三尺，拔足污渠自一奇。
飞泉瀑布自高岩，玉撒珠跳绿绮弹。净洗令公朝市耳，银河长泻九天寒。
祠光曙色两平分，山下蒲牢到处闻。听说年来农事好，野人迎赛尽朝曛。
何处飞花向水明，客心如水伴孤清。任教虢国朝天面，空负阳台梦雨情。
骢马朝回画合深，遥知春意领梅心。丽橙娇软丽樽小，聊助风流对浅斟。
商飙基在昔人非，草木犹为富贵移。曾是六朝歌舞地，黄花一半染胭脂。
立朝谠议尽良规，谁使君王死后疑。一旦銮舆渡辽水，即时扶起墓前碑。
稻香秫熟暮秋天，阡陌纵横万亩连。五载输粮女真国，天全我志独无田。
未能遽断荤和酒，且结晨朝清净因。省费省缘兼惜福，灵岩此语太饶人。
使君元起自锄犁，田野辛勤事总知。要为尔民除十害，肯容苛政夺三时。
朝日欲出已复西，人间兴废那可知。昆山陵谷久已变，水旁唯有将军碑。
传语李君劳寄马，病来唯著杖扶身。纵拟强骑无出处，却将牵与趁朝人。
亭榭高邻梵帝筵，千章古柏黛参天。尊前瓠子秋风起，吹送漳河万里船。
双袖深笼两脚垂，朝寒乘快度荒陂。春风浩浩无边际，似驾乌云过海时。
春风初入牡丹枝，国色天香艳姣姬。堪笑谪仙犹半醉，清泉沃面与题诗。
一堤烟柳翠沈沈，画鹢如云繫柳阴。白发篙师閒理棹，就中还有济川心。
枯芦断岸年年雪，古木颓垣夜夜风。自是江山入图画，可堪华发道途中。
十年去国真悠悠，祇今便可行归休。平生意气羞牛后，去踏金鳌顶上游。
紫阳道院古丹青，恨渠犹画化胡经。晚香灭没人归后，自有天风撼玉铃。
花坞花枝撼晓风，不知飘白定飘红。古来身外浑闲事，一枕清窗午梦浓。
真惠凭谁问且真，百年偶醉十窝春。定知老秃明朝顶，模著陈纲太极巾。
武楼高迥接回廊，绣妥盘龙护御床。得侍至尊论治道，祥风微袅水沉香。
乔松翠竹绝纤埃，门对南山尽日开。应是主人贪报国，功成名遂不归来。
深宫尽日垂珠箔，别殿何人度玉筝。白面内官无一事，隔花时听打毬声。
人间荤血共欢娱，谁作朝元五气垆。自汲山泉煮春茗，不留俗客炰江鱼。
往来旧院不堪修，近敕宣徽别起楼。闻有美人新进入，六宫未见一时愁。
啸侣饥鸢愁古木，啅群冻雀聚疏篱。一庭寒意沉沉静，正是江天欲雪时。
刳木功成济往还，古溪残照下前山。看看向晚人来少，犹自须来觅见钱。
文陛无阶寄履声，骖鸾有路学仙灵。长安宫殿今何处，祇有梅峰万古青。
去岁西湖避暑来，藕花无数眼慵开。而今归卧洪崖侧，看尽飞泉看古槐。
徙倚仙居绕翠楼，分明宫漏静兼秋。长安夜夜家家月，几处笙歌几处愁。
桃源只在市城边，锦瑟明妆满画船。莫怪道人回首处，朝来暮去已年年。
爱才成癖谓公偏，吐握曾闻古下贤。嗟我怀人无所报，一罂将汲惠山泉。
苦无竹叶倾三斝，聊取梅花插一稍。冰碎古瓶何太酷，顿教人弃汝州窑。
官虽御史未为荣，一序韩编万古名。不是文翁能有眼，谁知佳婿在诸生。
刮垢磨光碧色深，日华穿漏解云阴。十分疑是仙人镜，照见茫茫万古心。
十年忧国鬓如丝，一路看山到武夷。信宿故园无限意，人情莫怪去迟迟。
尝记停骖古郢州，待晴曾是贾胡留。锦囊亦有阳春句，不得亲题白雪楼。
海国裁成别样新，白云一片净无尘。流苏香煖懵腾处，可有梅花梦里春。
河边霁色无人见，身带春风立岸头。浊水茫茫有何意，日斜还向古蒲州。
荒棘萋萋后土宫，芳根已逐彩云空。男儿别有扬州泪，不为琼花滴晓风。
我国从来本晏然，萧条活计自忘年。无端一阵微风过，万树苍松竞说玄。
花样精神月样妆，妖魂不敢近忠良。如何凤阁平章老，却事宫中妩媚娘。
登高可羡少年场，白菊堆边鬓似霜。益算更希沾上药，今朝第七十重阳。
嗔怒才因半语讹，臂弯零乱指痕多。明朝翻向人前讳，不许檀郎卷袖罗。
动容俱见古人情，千里归来得我惊。七载何曾有离别，水中明月本相亲。
松树横斜似酒龙，不须奇石已成峰。朝来墨气淋漓甚，写出秦时烟雨容。
东宫归政五年馀，隐几时观黄老书。禁闼无为民自化，熙熙不独在春初。
睡起昭阳暗淡妆，不知缘底背斜阳。若教转盼一回首，三十六宫无粉光。
翩翩双燕画堂开，送古迎今几万回。长向春秋社前后，为谁归去为谁来。
殿邦政迹茂棠阴，著屐题诗寄意深。应有高人陪皂盖，烟萝深处得幽寻。
暖烘香雾夹腥风，草蕊千般气不同。莫怪秋深馀瘴热，图经元是古黔中。
径蹊曲折屋参差，半是天成半自治。修竹万竿人独立，我来搔首菊花期。
莫叹冷官兼冷地，古人忧道不忧贫。一经分教繁昌县，日对梅花慕古人。
匆匆濡墨写忧端，凭仗东风寄便翰。政使书回春未暮，也应无处倩人看。
一撒轻云埋晓凉，等闲曾入汉宫庄。千年抛掷瑶池远，化作云阶月地香。
人言王气在鄣州，嬴政因来凿此流。地脉何曾真断得，几多天子御宸楼。
半是楼台换却村，几回独立更销魂。断堤野水梅花宅，千古春风月一痕。
如斯山水客如斯，满眼鸢鱼活动时。欲了相逢千古意，先生只索要吟诗。
好古刘安岂逆俦，左吴枚赫满诸侯。仲舒到处皆狼虎，妥帖驯良独到头。
茜红衫子郁金裙，玉貌灯前坐夜分。汉帝如何诛画士，六宫犹自有昭君。
空岩静发钟磬响，古木倒挂藤萝昏。莫道苍崖锁灵骨，时应持钵到诸村。
山林恨与亲友别，朝市不堪车马喧。陈子调高无俗客，一廛却要近修门。
金凤井边朝出店，白羊城下暮登台。路傍多少当垆女，笑问罗敷何处来。
桐谷孙枝已上弦，野人犹卧白云边。九天飞锡应相诮，三到行朝二十年。
江海多年似转蓬，白头归拜未央宫。堵墙学士惊相问，何处尘埃瘦老翁。
平生笔健足神奇，况复高怀与古期。台阁风流今贰令，不妨时出解颐诗。
御前承敕立挥毫，近侍蒙恩已四朝。常有丹心怀报主，不堪霜鬓久萧萧。
志士何曾耻把关，忠臣本自不言闲。策勋他日阵间阵，莫忘今朝山上山。
浊尊泛菊他年事，落帽风流万古情。取醉不辞留夜月，相逢又得此生清。
云窍日光红散缕，山根雾气白浮烟。黄州地暖如春半，不道今朝腊月天。
应将钵渡斗神通，掷去乘将赴帝宫。争似岭头提不起，于今相续阐真风。
日夜朝宗来万里，共怜江水引蕃心。若论巴峡愁人处，猿比滩声是好音。
祠堂千顷压江波，张陆之名更可磨。只少当时文相国，一间亭子表哀歌。
心具良知所性根，若非穷理亦能昏。心须物格无馀蕴，藩蔽开除本体存。
鹰吟松上起惊飙，蝉咽泉间似暮潮。萧瑟不须摇落候，悲秋有客是南朝。
往事东随縠水流，诗人虚负一番秋。黄花不入渊明兴，流落西风古渡头。
古庭薜荔附长松，岁寒共有凌霜操。诸峰冻合万木彫，看取门外长安道。
竹帛勋名已有人，可无能友不能臣。一丝千古桐江月，多少清风激后尘。
万山环立两山起，伯仲埙篪风味多。轩冕直能惊俗子，采薇千古不消磨。
青山古木隐禅扃，一炷清香数卷经。却笑担囊南北客，强寻言语学无生。
怯雨宜晴不识愁，去随青草牧春牛。无人古路歌兼笑，归去山花插满头。
阿朓青山自一村，州民岁岁与招魂。六朝陵墓今安在，只有诗仙月下坟。
世间八月十五夜，何处楼台得月多。不及吴江桥上望，水晶宫里揖嫦娥。
金鳞玉甲青云衣，秋声已破东风围。须臾变化雨天下，浮光万古惊清辉。
仙女宫钗玉凤头，太平天子翠云裘。九霄下视人间世，底事相看笑不休。
赵州城东古柏林，赵州阇黎知我深。究竟现应居士法，不须瓜蔓老婆心。
葆真宫是何年有，游子相将便得真。闻道流霞醒不醉，只应人世恨还新。
秦楚相望万里天，岂知今夕宿温泉。穿云漱月无穷恨，依旧潺湲古县前。
从夸倾国妒春风，魏紫姚黄恨未工。一自汨罗悲木末，新愁多在锦城东。
当时谋国太匆匆，孝直何须复论功。若使炎灰应未烬，美髯还自报曹公。
粲粲无尘一石平，向来此地步虚声。薜萝今绕空山里，千古清风窦子明。
制作元从建业宫，形模奇古杂金铜。烟昏尘暗君休笑，曾在红罗扇影中。
桥门北舍日相亲，乡国参商四十春。偶尔小陂风月夕，细谈旧梦两情真。
半刺还为权刺史，朝衙不坐坐铃斋。案头通事通何事，昨夜东园芍药开。
阳湖春动蕊珠宫，我梦黄山白鹤峰。罗浮仙子娟娟下，笑整云裳风雪中。
何事今朝散客愁，阿咸兄弟候归舟。惊看忽忽无他问，白发慈亲健在不。
不见山心莫诟山，山中禽鸟笑人顽。何如伛偻相呼应，山暮山朝自往还。
途穷道尽势仓皇，犹守孤城结战场。遗庙丹青照今古，不惭张许在睢阳。
往时听说严州水，试向经行觅旧痕。尚有浮槎栖古木，可怜万壑势并吞。
只凭一线上青天，中有天机合自然。莫待风高收不得，宫商别调不如前。
未有涓埃荅圣朝，便应华发老渔樵。东流江水西飞燕，人事音书漫寂寥。
知白全资守黑功，一花便与万花同。要知玉兔翻身处，春满乾坤六六宫。
二十馀年住两京，蓬莱阁下预恩荣。衣冠归里何多幸，老傍林泉阅治平。
琳琅宫殿本无尘，犹跨青鸾踏紫云。怪得晓来天色淡，海霞都在玉妃裙。
诗思梅花两绝尘，破窗残月夜窥人。明朝走马东西去，壁上空留醉墨新。
细草穿沙雪半销，吴宫烟冷水迢迢。梅花竹里无人见，一夜吹香过石桥。
用人论理见宸衷，赏罚刑威合至公。天下监司二千石，姓名都在御屏中。
千章古木影萧森，未必山林如许深。才见眼前成绿暗，一年又负种花心。
匡居终日只钦钦，一寸灵台万古心。鹿洞象山前路在，频思寡过到而今。
扬子江中𣂏夜月，慧山亭上漱朝烟。遥看丹气霏微里，二十泉中第四泉。
几朝花片落书奁，未信春光已属厌。猛省清明今日是，家家青柳压朱檐。
吴淞古渡水如烟，十里芦花雪满天。一苇可航还自许，老僧应不泛虚船。
万古荣华旦暮齐，楼台春尽草萋萋。君看陌上何人墓，旋化红尘送马蹄。
理财经国吾儒事，子去俄惊易岁年。每向北来人问讯，尽多称颂长官贤。
深宫长日闭苍苔，恩宠于今念已灰。莫望他生更相见，君王行满不轮回。
锦石成山花满川，子孙一旦鬻平泉。疏篁古树苍厓雪，茅屋看来已百年。
尽输精白承休德，政用诗书造太平。略为周家推在位，太颠闳夭散宜生。
东山山下碧梧坡，照映朝阳岁月多。好是凤凰栖泊处，一鸣天地起春和。
送春风雨苦潺潺，得告今朝免缀班。卧听鸠啼花落尽，此身如在故园间。
勤政楼中夜正长，上皇西望转凄凉。侍儿惟有红桃在，一曲凉州泪万行。
梵王宫近夏王宫，一水清含节俭风。越俗不知王好恶，泉名却在酒名中。
岭表黎酋分鸟群，桂林象郡总能文。更怜蜃气朝朝见，莫厌猿声夜夜闻。
几回点笔恨难真，未写先添柳叶颦。夜夜每怜灯下影，朝朝留对卷中人。
破钱羞涩客囊倾，菜把青青价稍平。却喜来朝知肉味，敢云何处有鱼羹。
天下何人不爱官，弃官出世古今难。向来一觉钧天梦，便作林居野处看。
唐虞世远已堪怜，况值干戈十八年。民愠不知谁为解，烦君共我理薰弦。
曲学虚荒小说欺，俳谐怒骂岂宜时。今人合笑古人拙，除却雅言都不知。
酪乳抨来自释宫，流膏散液竹萌中。我方厌苦饥虚病，公已深知识界空。
似鸟为花唤未真，千声啼血染成春。曾向六宫惊梦醒，至今愁杀浣花人。
不怕沙头纳纳行，男儿报国一身轻。斩可拟变黄河水，却挽天河洗甲兵。
薄昏洲渚鸥凫静，照网渔家灯火红。尽道龙归井泉浊，明朝愿借一帆风。
扁舟只隔五湖东，红树青山万里通。回首白云闲似我，却疑人在水晶宫。
蜀国佳人号细腰，东台御史惜妖娆。从今唤作杨台柳，舞尽春风万万条。
轻薄谁家雾鬓娘，隔江花市趁斜阳。千年芗泽还倾国，半夜恩情奈尔凉。
圣学渊宏百世师，六宫薰习喜文词。睿思传出宸章丽，院院珠装御制诗。
君家梅屿我梅溪，一笑相逢郡治西。要使众山同对酒，芰荷香里具亲携。
石头踞虎已千年，铁锁沉江事可怜。惟有南朝旧歌舞，至今犹在绮罗边。
上帝神兵破石头，别离歌管六宫愁。燔柴空有高坛在，乞与千年麋鹿游。
忆昔宫花压帽檐，如今野褐替朝衫。邯郸梦觉身犹在，安得寒山喝破岩。
世界无人作不成，几多奸宄暗经营。寒来暑往痴迷过，消长盈虚理乱生。
登临休作楚囚悲，遮莫人心知汉思。畴昔百闻今一见，勉旃报国在男儿。
三十登朝雪满簪，长风万里称归心。白云翠岫江乡趣，一路题诗入绣林。
雪山刁斗不停挝，夜把军书敢顾家。珍重玉堂今夜梦，静闻宫漏隔宫花。
南人使船如使马，长江为堑复为池。水国莫言难用武，金陵何事也防夷。
前代乐天今复见，后身元亮更何疑。百年人物有谁在，千古声名无尽时。
尘世悠悠几古今，偶投仁里一沉吟。山川孕秀知多少，何事先生得独深。
飘零大半委山坡，雨雪无情尚折磨。纵有风流前辈在，贞元朝士想无多。
曹公奸黠世无双，玄德雄才肯见容。谁把荆州资霸业，一朝云雨起蛟龙。
草树云霞亦假名，高斋何处不先生。解寻正路宫墙下，榜也如今是典刑。
仁恩义泽洽民心，钦恤时时降玉音。朝野欢呼称万岁，唐虞盛治属当今。
元夕三宫彩仗随，月华灯彩近瑶池。连昌故老曾经见，似梦如醒恍自疑。
仙衣曳紫练裙黄，天遣清臞胜国香。月上小窗寒影动，不禁风味恼刚肠。
失宠能忘得宠初，妾心安用泣前鱼。衰荣自古何曾定，班赵从来不与俱。
荆门西上即瞿塘，一路猿声莫断肠。应有巫云化神女，朝朝暮暮慰思乡。
胜地蒙污自不该，岂嫌舆隶爱公台。片言祗欲求今是，何姓非从古圣来。
六宫上直试罗衣，未听鞭声等驾时。且趁晓闲临御札，官家常是下朝迟。
绣斧分巡礼数宽，怜才特地辍朝餐。官厨饼餤红绫样，分入先生苜蓿盘。
还留上宰翊皇朝，天阔春风处处饶。自是清时宽去就，百年兄弟好渔樵。
旧说东阳山水郡，邑中济济盛宾僚。能令百里无愁叹，未足涓埃答圣朝。
凤楼春暖翠重重，内禁门开晓日红。宝马香车金错节，太平公主幸离宫。
百年功就蜕乾坤，鼎冷湖空迹尚存。别有庆源流不尽，皇朝叶叶是神孙。
将军意气似平原，三十年间客满门。为道报恩须国士，得来只是一壶餐。
赞普多教使入秦，数通和好止烟尘。朝廷忽用哥舒将，杀伐虚悲公主亲。
北伐南征万国臣，中兴周室赖贤人。崧高千古英灵在，何独当时降甫申。
卜宅元郎岂偶然，江山千古共流传。乾坤巨石知多少，待看中兴第二篇。
叆抹多官上直时，丹墀千队列旌旗。殿前每遇观西马，诏许宫臣辇路骑。
芳郊欲别阑干泪，故国难期聚散云。分手更逢江驿暮，马嘶猿叫不堪闻。
前朝官政似无端，彭泽先生百日还。堪愧崇阳九河客，明时不敢自归山。
阅礼敦诗数范公，威名千古在羌戎。范公远矣偏裨老，犹挟仙方可疗穷。
莫道西施宠最深，馆娃宫女正如林。何人不解矜颜色，敢向君王更捧心。
连壁双飞二凤毛，眼明又复识英豪。鸾声哕哕朝天日，想有新诗夺锦袍。
一阳来复二阳回，更喜宫中臈日来。莫漫藏阉论胜负，祝君先进御前杯。
绿阴清韵竹萧然，历历当年泣泪痕。千古舜妃湘水底，必应憔悴有惭魂。
勇退何人犯急流，分司犹摄醉乡侯。朝来梦入华胥界，一榻轩皇尽意游。
渭城朝雨浥轻尘，客舍青青柳色新。劝君更尽一杯酒，西出阳关无故人。
夜来睡美春风颠，朝望大梁花满烟。钱家东园好李树，堪可铺排无酒钱。
佛住三朝恐爱生，人归一岁岂无情。乡亲乡友销魂地，岷水分为陇水声。
沤生沤灭负苓易，云去云来摩诘诗。莫道赏音今古少，江山新亦受人知。
由来歌舞破江山，庭树能催王气残。唱得浣溪宫样句，小楼吹彻玉笙寒。
两崖天倚画图开，万里风高猿啸哀。闻道万年崔相国，白头也复赐归来。
马首千峰翠郁蟠，掌中六合握成团。天生龙虎真形势，付与英雄万国安。
一藤碎踏两山云，看尽朝岚与夕曛。留得如来舍身相，共敲苍雪了炉熏。
腊雪自知春欲回，冻云元不耐朝晖。便须急买寻山屐，莫放梅花一片飞。
树顶危巢堕鹤翎，凌霄花白女萝青。无朝无暮云烟起，时有人来采茯苓。
冰壶骨相自清臞，流落荒郊道转孤。正是花中巢许辈，风标高古汉唐无。
薤本新痕割复齐，豆苗初叶合仍离。莺声政好还飞去，不为诗人更许时。
烟飞小玉吴王国，柳暗朱楼铁瓮城。见说周颙经案外，亦闻荀粲并床声。
正月已终将二月，城中咫尺见还难。金门朝籍皆先送，独遣同寮待长官。
忠诚为国心无累，简易临民讼自稀。与世相安真省事，若为作意苦沉机。
唐坊霖雨怨八座，汉庭灾异免三公。古人争解言调燮，不识春郊发廪功。
聒耳喧啾厌毕逋，朝阳忍听凤凰孤。朝廷若贬饶州老，我亦甘心拜尹洙。
孤咮双翎睡古香，芦花水浅海云黄。城头未落三更月，梦入青天万里长。
甲子须臾信矣无，人间元亦有蓬壶。等闲悟得循环理，坐倚高松看海枯。
楚国因谗逐屈原，终身无复入君门。愿因角黍询遗俗，可鉴前王惑巧言。
齑粥朝朝长白寺，衣冠夜夜百原山。三年枕席何曾设，一纸家书亦不看。
古貌清如雪后松，吟肩瘦似雨馀峰。莫将山上耕云叟，错拟岩前板筑翁。
绝无人处有香飘，树底岩根雪未消。千古醒魂招不返，晚风斜日恨萧萧。
瑞霭祥云傍晓开，九重法驾太宫回。一声静跸千官肃，卫士传呼御座来。
时人莫笑宝光穷，珠树流丹拟梵宫。四面香风吹不断，火斋飞出海门东。
冬来初赐辟寒香，更向君王觅绣囊。昨夜宫前深尺雪，梅花谁试寿阳妆。
壁门金阙倚天开，五见宫花落古槐。明日扁舟江海去，却从云气望蓬莱。
地近觚棱云气间，蕊珠宫殿压青山。云根尽处天风急，疑是人间有广寒。
朝霞染得好衣裳，吹遍湖头风露香。身分可怜年纪小，纤腰一束郁金黄。
秦地洛阳俱寂寞，圃开周国复天香。童时及见流传谱，万意千心足断肠。
刘葛无成痛古今，白衣摇橹阱何深。吕蒙公瑾俱无禄，汉室犹关造化心。
人情物理要推求，不早敷黄隶晚秋。黄得十分虽好看，风霜争奈在前头。
草堂人去客来游，竹笕泉鸣山更幽。向使经营无陆子，残僧古寺不宜秋。
我看黄花意甚长，纷纷萧艾不能荒。无论楚晋韩家事，万古秋风只自芳。
香菰黏米著佳名，古俗相传岂足矜。天子明堂遵月令，含桃初荐黍新登。
东宫花烛彩楼新，天上仙桥不锁春。遍出六宫歌舞奏，姮娥初到月虚轮。
古邑荒凉但有松，浓阴夹道势腾空。行人破暑忙归去，未必茅檐有此风。
结庐空谷抱沉忧，底事轩车肯为留。千里问涂良独苦，似君须向古人求。
当风劄断二边机，背手乌号鬼莫窥。一箭双雕俱堕落，古梅枝上雪参差。
故国江山杳霭中，半千尊者驻灵踪。知君万里飞归锡，已竖降旗立下风。
辽海西归雪鬓空，自甘牢落故园中。汉臣惟有杨彪在，几杖承恩入魏宫。
心与寥寥太古通，手随轻籁入天风。山长水阔无寻处，声在乱云空碧中。
帝辇南游竟不还，二妃望断九疑山。森森万古祠前竹，犹带当时粉泪斑。
长安城外白云秋，萧索悲风灞水流。因想汉朝离乱日，仲宣从此向荆州。
慷慨燕云十六州，天门北极帝星头。胡尘一洗桑乾净，荬载朝宗四海流。
蔷薇黄似月初华，难写芳香只写花。若使移生南海国，取将露水粉宫娃。
枝头拂雨弄朝阴，时送鸣声出远林。对立远峰春意早，一帘疏雨画堂深。
三年游宦也迷津，马困长安九陌尘。都作无成不归去，古来妻嫂笑苏秦。
千里神龙化作翁，月明吹笛倚龙宫。曲声不许人间听，散入重湖半夜风。
忘了堂堂六尺身，鬼花生艳幻微春。绝怜蚁窟无分晓，迷尽古今多少人。
越国云溪秀发时，蒋京词赋谢麟诗。后来若要知优劣，学圃无过老圃知。
可惜重阳已过期，黄花无数绕山篱。政缘懒作趋时态，多少幽香人不知。
绿蓓繁时春欲暗，晓霜浓处信初来。今朝消息南枝露，知是微阳九地回。
解船东下出都门，倏已弥年讵可论。圣主只应怜旧物，归欤朝夕被深恩。
日长绣倦酒红潮，闲束罗巾理六么。新样筑毬花十八，丁宁小玉慢吹箫。
翠弁仙衣下玉廊，修真宫女夜焚香。舒徐有月随莲步，绰约无人见靓妆。
外来丧逝讣音来，女嫁桐陵亦告哀。老眼今朝方是哭，百年心事总成灰。
昔向深宫伴寿阳，冰肌雪貌白霓裳。而今寂寞东轩外，只学山家澹澹妆。
月旦尝居第一评，立朝风采照公卿。门生故吏知多少，尽向碑阴刻姓名。
不体尘心泪自涓，情因法眼奄幽泉。明朝傥问沧波客，的说遗鞋白足还。
壁缸向灭砚生澌，仰屋重哦旧卷诗。悬想北园闲散伴，青钱堆坐赌宫棋。
移舟昔过潇湘浦，绿玉森森凤尾齐。千古英娥招不返，满山烟雨鹧鸪啼。
天路纷纷绕玉珂，多情犹自入烟萝。看花得意男儿事，自古男儿事更多。
松风洗烟无不尔，藓花纷纷委云紫。欲呼石上古先生，为问何年冷香此。
暄风暖景政春迟，开尽好花人未知。输与狸奴得春色，牡丹香里弄双儿。
落景秋云晚不开，天寒古岸野船回。初惊波面微澜起，已觉风前细雨来。
分入深宫无出时，单于今日见蛾眉。干戈信仗蛾眉息，甘让他人买画师。
碧落无尘万籁空，月临南斗正当中。何由得似长生兔，万古千秋夜夜同。
向来群议几纷纭，决策和戎断若神。谈笑之间了天下，诚方前古有何人。
山椒夐绝无人到，流水泠泠漱古苔。八十山翁不扶杖，一月骑驴来一回。
龙虎丹砂义最幽，五神金内汞铅流。千朝变紫飞云去，直至大罗天上头。
不待安排自整齐，只缘太极本如斯。试将万事依图看，先后乘除可理推。
十载名山老画师，今朝携手峡江湄。怜君一片穷交意，指点江心明月知。
一朝木偶发深宫，父子恩隳晻暧中。不见戾园埋恨处，至今草木有悲风。
骏马骄嘶懒著鞭，晚凉骑过御楼前。宫娥不识中书令，借问谁家美少年。
趁得山间笋蕨春，借厨烹煮自吹薪。倩谁分我杯羹去，寄与中朝食肉人。
古来词客不胜愁，感慨悲歌谩白头。君若到家无事日，等闲莫上岳阳楼。
我去君留可奈何，明朝烟雨隔关河。当年胡妇分携处，想见中郎泪更多。
经筵敢倦力刊梓，国典将追鼎铸书。静对阙疑还阁笔，不知三古字为鱼。
布帛精粗任土宜，疲人识信每先期。明朝别后无他嘱，虽是蒲鞭也莫施。
新选昭仪进御来，女官争簇上平台。宫中未识他名姓，都把花名作字猜。
酷爱日长萤可聚，几人如古惜分阴。胸中万顷清凉地，莫遣俗尘乘间侵。
幽花满树酒盈樽，白水斜阳度曲村。曾忆少陵风雪里，也曾朝叩富儿门。
竹里鸣鸦晓欲飞，遽褰疏箔望朝晖。莫嫌山色经秋瘦，我亦秋来减带围。
古岫飞霜日月寒，动摇山岳惠文弹。谁言绛阙仙人𪨗，恰是乌台柱史冠。
水石何曾有古今，如丝如竹度高深。自疑扁榜通尘听，百代潺潺无赏音。
巳分无缘记守宫，宁期有诏赴和戎。单嬴夜夜无关锁，相伴单于猎火东。
九子粽新传楚俗，赤灵符验出仙方。汉宫尽祝如天寿，鹊尾炉烟起瑞香。
胗脉已能工太素，谭玄尤解守中黄。便将花甲从头数，何必龙宫索异方。
螺发烟鬟矗万峰，行人指点梵王宫。鸟飞杳霭苍茫外，人在霏溦空翠中。
花影西偏半月高，不妨清梦起趋朝。金乌未促龙楼鼓，次第哦诗过午桥。
梨花素脸髻盘龙，南国娇娃乍入宫。无奈胡姬皆笑倒，乱将脂粉与添红。
高搆花宫云与齐，魔今降未鬼凄凄。古人厌怪君如否，灌口萧条五石犀。
古今深忌忿为兵，及霤师臣要力争。白帝败归思孝直，端知难抗魏元成。
削立城心双白塔，几疑日月费撑支。一朝顿在阑干底，始悟从来见处卑。
逢人𥮾艾知重午，漫把青钱问酒杯。岂是醉狂慵吊古，独醒不禁客愁来。
虎狼敌国易良图，望见将军要引车。不畏秦强畏廉斗，古来只有蔺相如。
斋心问易太阳宫，八卦真形一气中。仙老言馀鹤飞去，玉清坛上雨濛濛。
里名胜母曾车止，邑号朝歌墨驭还。我领漕权来此坐，不惟自哂且赪颜。
世历嬴刘周典尽，经由孙沈古音休。更嗟书法开元坏，不易肩吾字字求。
初来唯见空树枝，今朝满院花如雪。门前为报诸少年，明日来迟不堪折。
流连白首叹知机，日见庭柯黄叶飞。安得一朝携手去，与君共采首阳薇。
满城风雨近重阳，准拟登高尚渺茫。会见明朝天气好，不教孤负菊花黄。
黄金散尽结英雄，不负行间尺寸功。却愧十年鞍马下，捐躯空慕古人风。
穆穆罢朝嗟不慭，冲冲停市叹如仁。生刍絮酒难亲致，薤曲书成泪满巾。
翻来覆去几枰棋，靖国崇宁各一时。前日雕笼栖宿者，等闲飞过蔡家池。
坠绪茫茫五百年，古人糟粕古来传。静观坐我池亭上，鱼跃鸢飞镜里天。
短行欺郎奔月宫，秋风夜夜桂花红。奴非窃药因何罪，一样孤眠风露中。
汉江春水竟陵东，江树苍苍绕沛宫。父老只今犹望幸，君王按剑顾云中。
蝙蝠交飞蚊正喧，夕光延我饭前轩。明朝又有明朝事，不用燃灯且早眠。
前年赴急合梁山，一岁征行一岁还。待到故乡能几月，明朝又出雁门关。
丹楼夜半忽霞开，气杂沉香甲煎来。疑是隋宫守除夕，故烧高烛照妆台。
无事今朝来下狱，谁期十月是横河。君看鹰隼俱堪击，为报蜘蛛收网罗。
古寺荒台石径斜，青山依旧绕龙沙。僧房昔日题诗处，佛座俱开枳壳花。
掘兰宫里数名郎，好是乘轺出帝乡。两度还家还未有，别论光彩向冠裳。
度柳穿桥听午鸡，一沟春水国门西。行人不用伤新别，看取尘间万马蹄。
湓城今日似高唐，绵驹一变曲洋洋。他日欲夸稽古力，定因门下有何汤。
浙江衲子静无尘，个个庄严服饰新。何似乾明能效古，渠知北斗里藏身。
尧舜同时已甚都，祖孙四世古今无。谁将写日摹天手，画作皇王盛事图。
万国趋观上国光，先皇临御是明堂。鼎湖龙去无回日，更好教人惜此床。
病馀清骨鬓成霜，惭负腰间郡组长。等是君恩容卧治，淮西何必减淮阳。
西昌阀阅推曾氏，夫子家居仍旧溪。我政结亭临水际，君行谁与共攀跻。
黄鸟啼烟二月朝，若教开即牡丹饶。天嫌青帝恩光盛，留与秋风雪寂寥。
汉沔当年控上游，孙权曾此困曹刘。三分霸业千张纸，万古斜阳一钓舟。
客中连日雨和风，晴色今朝杳霭中。遥想雁行公事毕，肯来同上北高峰。
春酒独酌不成醉，可怜溪上百花开。花前几日南风紧，门外今朝好客来。
百花成锦柳飞绵，才度清明上巳前。绣盖徐徐红日永，六宫游幸不鸣鞭。
猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
坳石天然印曲流，飞觞寂寞几春秋。山阴千古夸陈迹，此地何人记旧游。
仙游何必怅离心，楚水吴山鹤上吟。更想清晨诵经处，蓬莱宫殿五云深。
花映蟾宫树拂云，绛霞光彩护奇芬。广寒此日清风好，吹动天香四海闻。
百篇醉倒长安市，古今只数骑鲸李。何事骑驴踏玉沙，诗叟一寒乃如此。
灵空闻偈夜清静，雨里花枝朝暮开。故友九泉留语别，逐臣千里寄书来。
长廊籍籍履声中，邂逅欢迎得此公。会续千灯齐古佛，先拈一瓣供诗翁。
饭熟羹香客寐残，秦村山水树阴寒。古今一样邯郸枕，觉后方才做梦看。
月中鼓吹日中归，重领中宫拜寿闱。指点都人最欢喜，今郊恩赦每郊稀。
客星又转作魁星，蚤应文科策汉庭。紫气初来朝北极，长鹍一奋刷南溟。
汉殿东风弄晓晴，百花烘日近清明。披香博士今华发，教得六宫歌舞成。
明朝春在雨中看，心碎檐声点滴间。踪有酒能消熟恨，宁无花解怨生寒。
清标同插古军持，清似西山冻馁时。嚼蕊弄香无说处，屈平和靖已何之。
拓拔枝柯幸少疏，洛阳宫殿已为墟。休论荣晦师田续，忍读金墉稽颡书。
庵远人稀行未休，风烟绝不类中州。何须更问明朝路，才出南门极目愁。
伫看朝晛即曈昽，万国传觞此日同。寸草春晖无限意，圣心偏在冱阴中。
冉冉残晖画阁西，宫人行乐恋芳时。遥闻索辇开黄伞，不尽花前半局棋。
谁寄扁舟号隐沦，平沙浅濑入秋苹。钓竿却是功名具，渭水桐江古有人。
睢阳东苑三百里，中山后宫三百人。汉家制度无穷极，仅有宽仁不是秦。
上苑繁华此一时，牡丹偏媚汉宫姿。故园春色无人赏，零落空山只自知。
邪气岂能干正气，妄心自不胜真心。治心养气无多术，一点能销瘴毒深。
若不重阳贳一壶，那能了此菊花逋。竹梢墨色潮如此，试看明朝有雨无。
满城风雨五更寒，灯火趍朝夜未阑。年少曾夸华冕贵，老来方觉布衣安。
窗外寒风正袭衣，流黄那复理残机。鸣筝炽炭围炉畔，高捲珠帘看雪飞。
前者匆匆幞被行，十年憔悴到京城。南宫旧吏来相问，何处淹留白发生。
一路寻僧苦寂寥，罗㬋寺里漫相招。番僧貌古言难晓，一语都无意较饶。
晚识宗文忆浣花，删馀今见雅名家。牙签料理西风读，共笑钟山说老鸦。
市声朝暮过楼栏，喧得人来不耐烦。寂寞山前闻叫卖，如何不作此心观。
人心天理本昭昭，利欲无端日夜销。说向迷途浑不省，世间鹏𫛩各逍遥。
步侍车舆幽厄中，犹将古训启君衷。他时改葬怀瞻望，可见当年授受功。
宫监推帘探晓星，景阳钟动已妆成。凤舆陆续衔车马，黄道香浓尾驾行。
雪里天家赐炕羊，两壶九酝紫霞觞。三宫夜给千条烛，更赐高丽黑玉香。
墨龙翻海几朝昏，今日晴阴似欲分。不道谷飞多作蛊，犹教歌扇遏行云。
溪上桃花山下舟，六朝遗事寄东流。春风无限关情处，猿鹤依然识旧游。
监宫引出暂开门，随例须朝不是恩。银钥却收金锁合，月明花落又黄昏。
千金紫陌驻游骖，绣阁银灯酒半酣。十四年来魂梦断，今朝江北望江南。
洞口春归草木长，洞中流水薜萝香。真仙鹤驭今何处，应共白云朝帝乡。
三宫寝室异香飘，貂鼠毡帘锦绣标。花毯褥裀三万件，织金凤被八千条。
句习章燖几十年，其于统会每茫然。一朝似得优游力，击节深叹圣嗣贤。
山塘游舫接荒城，纵有笙歌耳不清。深忆国家无事日，人心和气是春声。
秘殿清斋刻漏长，紫微宫女夜焚香。拜陵日近公卿发，卤簿分头入太常。
寒鸦朝出暮还归，饮啄相依不暂离。堪叹人生多远别，不知何日是归期。
春风吹送笑谈香，玉漏银灯破夜凉。归去东华听宫漏，杏花落尽六更长。
身上衣裳线缕缕，眼中云物白英英。不勺慈湖酿春酒，中朝已沸颂弦声。
流水东西傍帝台，六朝重为两朝开。曾有鹢首知高下，莫问鱼舟识去来。
从心所欲皆天理，具体颜渊罢不能。所谓不思并不勉，舜由仁义即非行。
姑苏台畔恶相从，海涌峰前事亦同。故国梦回春已走，水云相望一帆风。
古路迢迢往复回，白云终日冷成堆。半千尊者无寻处，石上幽花带露开。
去日家无担石储，汝须勤苦事樵渔。古人尽向尘中远，白日耕田夜读书。
六十不归何日归，人生七十古来稀。忧愁疾病常相半，十载光阴转瞩非。
几日东风冻未消，千门柳色望中遥。椒花柏叶宜春酒，应待明年共早朝。
朝弄书篇夕画图，聪明不独识之无。女中博士吾真望，不比寻常掌上珠。
鸡鸣山下凝双眼，不见鸡鸣空断桥。寂寂葩园谁稷黍，伫随流水恨前朝。
平壤王京铁骑屯，西飞青政尽游魂。笑他定远空投笔，华发萧萧望玉门。
一上高楼话古今，四檐凉雨碧云深。世间多少未了事，谁为乾坤体此心。
管晏治时犹有体，苏张用处更无名。三皇五帝从何出，扫地中原俟太平。
重来江阁俯沧流，一带西山万古愁。渔叟不知来客意，径移船过北沙头。
杖藜重到古招提，硖石云深一径迷。不见同来旧时伴，怕看双翠壁闲题。
共醉流芳独归去，故园高士日相亲。深山古路无杨柳，折取桐花寄远人。
苑中排比宴秋宵，弦管挣𪭢各自调。日晚阁门传圣旨，明朝尽放紫宸朝。
丝丝朝雨湿窗纱，薄日疏云弄霁华。可是都城秋事早，新凉更有木犀花。
鸣琴馀暇即湖山，飞鹢传觞缥缈间。只恐双凫朝帝所，不容长伴老人闲。
秦和医国早归山，独上丹峰云半间。欲傍海螺依窣堵，有时寻月共僧闲。
雨润烟浓十二峰，云间合有楚王宫。遥知别后西州梦，一抹春愁浅淡中。
矮窗攲枕看朝荣，老觉迎逢礼数生。来往颇知麋鹿性，寒暄不会俗人情。
离宫给事小青衣，催送琵琶向琐帏。行到芭蕉忽回想，去年此日嫁明妃。
雷霆号令雪霜威，二狱东西锁翠微。彷佛酆都丛棘地，岩扉应是古圜扉。
昨日偷闲看花了，今朝多雨奈人何。人间尽似逢花雨，莫爱芳菲湿绮罗。
翠舆黄伞下祥曦，德寿宫中奉玉卮。天上融怡和气满，人间那得不熙熙。
嬴政鲸吞六合秋，削平天下虏诸侯。山东不是无公子，何事张良独报雠。
谈玄未竟又谈禅，似净身心未了缘。何事又添名理障，病中犹着望崖编。
好善如君似饥渴，春华下笔吐芳词。莫言郡小无多事，协力从今请共治。
北阙东风昨夜回，今朝瑞气集蓬莱。日光未透香烟起，御道声声驼鼓来。
金殿葳蕤锁汉宫，单于谈笑借春风。黄沙已作无归路，犹愿君王斩画工。
十里楼台歌吹繁，扬州无复似当年。古来兴废皆如此，徒使登临一慨然。
秋城雨气白纷纷，不见青山只见云。古寺半攲僧去尽，乱鸦飞上五王坟。
朝来云气傍危楼，少妇开帘结远愁。近得仙郎教玉笛，一声声似怨清秋。
山作田兮田作海，万古存兮谁不改。青松新垄晓无年，千载维留名记在。
璎珞垂垂萼绿华，光明淡伫自成家。枕帏酝藉风流足，甘放朝来被底衙。
一片苍崖万古秋，高天翠色晚俱浮。自从谢傅东山别，未许交情到白头。
千古荒台倚暮云，霸图销歇水沄沄。当时骏骨知多少，惟有乌骓不负君。
悬弧已卜分龙日，卜筑黄龙古洞天。蝴蝶深深频入梦，此山遗钵定前缘。
大学道惟一能静，国势尊安如九鼎。致君事业比皋夔，不羡萧曹并魏丙。
古寺僧窗借榻眠，桑柔柳暗乍晴天。梦残一枕春酲醒，木杪钟声破晓烟。
生离死别已声吞，淮水东流万古冤。今夜石头城下月，何人把酒酹诗魂。
口谈禄命似君平，相见无劳问姓名。手弄国香诗满把，已应人识爱兰生。
青青竹笋苦心同，采满花篮损玉葱。莫学潇湘古时女，泪痕长在箨兮中。
说与男儿莫爱身，箪瓢陋巷不为贫。古来亭士君知否，拚得头颅斫与人。
雁塔蟾宫尽假途，要须行实副名誉。六经堂上归来日，饱读平生未见书。
忘机鸟兽可同群，名教翻将彼此分。试取古今人点检，中间几许不云云。
今朝黄鸟唤春回，桃李还知帝力栽。昨夜殷雷无意绪，黑云将雨满山来。
功名端拟位三槐，发策惭无八斗才。寂寞云斋且稽古，披香指日扫松煤。
百种沈香亭畔枝，锦嫣红醉午风迟。那期虢国夫人到，淡扫春山八字眉。
朝来分隶李轻车，揖客辕门意自如。超距翘关三十万，何人领取豹韬书。
天星东壁夜辉辉，文物声明过昔时。人说宫中女学士，和成御制上元诗。
休讶朝家奏报迟，平生忠孝鬼神知。但留一片丹心在，会有天回地转时。
十年簪绂住京师，朝退看书不下帷。今日南行何以赠，一枝如玉岁寒期。
看山台下水无尘，碧筱前头曲水春。独对一尊风雨夜，不知家有早朝人。
风袂飘飘过五羊，五仙遮道问行藏。庐山莫道无分付，领得春风古桂香。
黄羊野马满沙陀，朝渡杨河暮柳河。一路胡姬夹毂问，持来羊酪一何多。
李老谷中闻杜鹃，江南游子不归田。利名引得滔滔去，竟渡滦河朝日边。
沉香亭畔月华流，掌上孤鸾镜里愁。舞罢春风却回首，六宫红粉总包羞。
为问银河事有无，宵深长自望黄姑。千家古驿离愁少，争向檐前戏网蛛。
倾摧汉祚是安昌，祇恐狂澜世莫当。自古忠言宁尽用，老臣得不戒王章。
白发三朝执戟郎，赐骸偶值岁丰穰。村东已种千畦麦，舍北新添百本桑。
廿载干戈草木稀，东南秋色近如丝。朝来借得西风力，扶起幽岩三两枝。
肉食倾人如出凡，藜羹赋我是朝三。晓来不倦听衙鼓，云里捲帘山正南。
花点湘云堕碧川，翠梢零落带秋烟。归篷记得曾看处，残月黄陵古庙前。
品格诗家枉费评，吾诗吾自遣吾情。可怜不识怡情者，错托宫商论浊清。
国子先生较广文，高名无地不归君。长安难得官如水，只合题书寄白云。
端笏晨趋玉陛间，御炉香细绕龙颜。嵩呼拜舞朝天罢，宝殿东头缀旧班。
荷芰东西鱼映叶，樵舟朝暮客乘风。清泉雨后分毛发，何必南湖是镜中。
老人痴钝已逃寒，子复辞行理亦难。要到卢龙看古塞，投文易水吊燕丹。
底事匡庐住忘回，其如幽致胜天台。僧闲吟倚六朝树，客思晚行三径苔。
精思亭上李文饶，且袖经纶镇海潮。相业从容龙尾道，唐家复数中兴朝。
政是风娇日𫘤天，蔷薇粉褪海棠蔫。贵人那得看花福，多在绿窗犹醉眠。
太师还政异寻常，前殿铺张册礼忙。入对谁知年八十，身轻拜舞谢吾皇。
高风千载已如斯，初渡游人拜古祠。滩水滔滔云杳杳，夜沉谁识客星移。
春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。
今番花开委难当，眼见稀疏叶欲长。春光几朝不一醉，为问汝曹因底忙。
十里崖云古色黄，白龙高映玉台光。山僧莫信闲饶舌，那得神仙此处藏。
昨秋驻节武夷宫，访道南山入梦中。管领春风花鸟外，忘机我已授仙童。
入夜单于初罢猎，云鬟强整出宫迎。马前歌管声嘈杂，不似长杨旧乐声。
访古馀情咏绿阴，金风满径涤烦襟。静观万物生生意，契我虚灵无事心。
乌宦名园古所闻，古人佳致属今人。一林风月年年在，吟弄依然只缙绅。
吾家小子象童乌，蒙惠玄文掌上珠。笑杀街西王吏部，今朝犹得酒船无。
虎丘山塔倚天开，吴苑离宫遍草莱。旧日繁华何处是，松风长写后人哀。
雪馀梅发映春空，咫尺仙凡有路通。为问绿衣歌舞后，更谁曾到合欢宫。
两度西垣办北装，病回刚过一秋强。重来□□□□兴，为有南宫老侍郎。
千章古木转头空，去与人间作栋隆。未必真能庇寒士，不如留此贮清风。
鞍傍带剑鱼皮鞘，马后携童越葛衫。度水缘山君底急，区区为答古千岩。
为花底恁朝朝出，风日清和今古稀。传道郑生重载酒，寄言花蕊莫轻飞。
谁向龙门指别途，秋风应似别情纡。珠宫一片波心月，得入仙舟梦里无。
云外青山绕禁宫，树分晴色映帘栊。玉堂西畔微香度，红藕花开太液风。
有客新从古渡回，潮升潮落子陵台。沧江烟霭接天外，一笛晚风明月来。
山脚草深樵径没，溪头水落石梁高。一川风露无人占，古柳玄蝉处处号。
碧天凉月湛悠悠，独上高楼望女牛。昨夜西风何处起，宫中无树不知秋。
汝亦东丹十世孙，家亡国破一身存。而今正好行仁义，勿学轻薄辱我门。
平生知己富欧韩，辛苦修书博一官。自是朝廷重科目，且教主簿到文安。
宫门烟柳映风蒲，别殿交鱼给傅符。太液池边下黄鹄，急宣立本画新图。
陂塘春至绿波生，讲肆萧然对古城。多谢故人频问讯，渚兰汀树正含情。
怨绿愁红覆井深，监宫休讽白头吟。阿娇丰貌胡为尔，消得涂椒四壁金。
一抹斜阳挂浅林，细听山鸟说春心。千年古寺多奇迹，读了丰碑看玉岑。
蜿蜒粉雉枕寒汀，阔著清苕碧界尘。帆落水晶宫未晓，素花开尽一溪苹。
苋藜并日不充饥，玉女于成在此时。道义于人堪隽永，膏粱从古豢愚痴。
乐理轩中万卷书，不知消息近何如。料应此夕相思处，人在南窗月在虚。
日上苑梅凝素艳，雪晴宫柳弄青条。已观寿土封东国，即看怀金奉内朝。
吾爱白云云爱吾，朝朝暮暮伴吾庐。从龙傍鸟随他去，留与幽人作画图。
南宫时务策群贤，题目函封进御前。敕选左貂齐答问，魁名优与进宫联。
碧海鲸鱼掣钓纶，后生立意要求新。求新未必胜如旧，苏李元来是古人。
登高自古说龙山，拟访遗踪去路难。赖有凌歊台尚在，不妨怀古凭栏干。
注辇衣冠听九胪，周家王会看新图。仪鸾扇筤瞻朝退，扫得金莲撒殿珠。
河滨古驿辟重门，雉兔纷纷黍酒浑。吾辈岂应徒醉饱，会倾东海洗中原。
汉宫节物重年华，宝胜迎春绰绰斜。不待东风吹煦力，剪刀催出上林花。
肉食谁能与国谋，庙堂风采自优游。却怜漆室民间女，独抱深忧为鲁侯。
尊府先朝老缙绅，贤郎新榜又登名。君今广宪红莲幕，月照冰壶分外清。
孤村古馆雨凄凄，客里愁闻乌夜啼。枕冷衾寒才闭目，春风吹转梦魂迷。
郁郁佳城古勒铭，多君一顾慰先灵。若还海宇飘蓬日，应向江湖访客星。
人生在世急如风，昨夜今朝事不同。不信但看桃李树，花开能得几时红。
信马寻春上古原，天工一幅绣平川。花应笑我将诗句，便当游人费万钱。
之子相寻逐海潮，东樵朝别暮西樵。多情最是松间月，飞去飞来照寂寥。
汉祖西来秉白旄，子婴宗庙委波涛。谁怜君有翻身术，解向秦宫杀赵高。
尺五城南话往年，妆台明月媚华筵。欢娱未了闻笳鼓，岐国双娥锁翠烟。
横石滩头古钓矶，绿波击破雪花飞。老翁识得鱼争处，手把纶竿满意归。
憔悴经年客瘴乡，把君诗卷意差强。古人三语犹嗟赏，况是珠玑满锦囊。
往年曾过凤凰城，却遇君侯朝帝京。更被王孙招隐去，于今车盖始初倾。
南国馀寒有素期，年年隆腊只浮澌。还人春色九十日，红紫从它少后时。
问我何年谪夜郎，尚馀疏发未成霜。梦朝玉帝窥香案，偷得神仙不死方。
鸿声不到夜郎天，故国音书又隔年。两地愁心何处梦，长安秋月不成眠。
昨日旸乌赤似金，朝来忽化作甘霖。老农失喜逢人说，滴滴来从太守心。
枝头数点雪初残，折置冰壶分外寒。烟蕊轻盈未全拆，国香暗淡已欺兰。
昨朝命我初无兴，今日寻君不在家。不问主人都饮尽，醉吟倒载黑毡车。
久听人间说白沟，两朝曾此界中州。而今六合无关禁，依旧潺湲碧水流。
临高始见人寰小，对远方知色界空。回首却归朝市去，一稊米落太仓中。
雪消北岭安排暖，寒入东风阻节春。绝塞乱山围古驿，他时说著也愁人。
文殊心死冷如灰，何日乘骑下宝台。自得雄名威万古，更无一兽下山来。
十尺心为一寸心，荧荧永夜出重阴。兰膏剔尽还留性，取放虚灵照古今。
竹竿坡面老别驾，饭颗山头瘦拾遗。自古诗人例如此，放翁穷死未须悲。
溪瘴蛮烟隔市朝，十年山径长蒿茅。好风吹送知时雨，生意洋洋大国郊。
使君笑别赤城仙，来结山中大士缘。仙佛将何佐佳政，但当惠我以丰年。
老觉形容渐不真，镜中身似梦中身。凭君写取千茎雪，犹是先朝未死人。
亭角楼窗取次凭，东风不送笑歌声。山村水郭城西路，却放朝云此处行。
朝来风雪满湘山，顿失群峰上下间。风定雪休归舫稳，江流不动碧潺潺。
千古江山归雅量，犹今二眺有遗踪。要知当日经纶志，问取丹崖几树松。
沉香亭北无消息，魏国姚家亦寂寥。不见君王殿中见，溪园堂下雨潇潇。
舟去舟来阅古今，梦中忧乐累人深。凭将一匊松江水，未洗尘缨且洗心。
我之佛法是无为，何故今朝得有为。无韦始得三数载，不知此复是何韦。
古人踽踽已先登，后学萧萧不再兴。顾我尪羸君勉强，百年漂忽甚风灯。
平生春蚓秋蛇手，他日阳春白雪歌。况有古灵归论道，似师此乐世无多。
我行重到清凉地，小室轩窗分外明。不是山家占春色，大都物理自舒情。
石壁千寻势崄巇，下临寒玉浸蟾辉。古今多少凭阑者，亲见干将到底稀。
片石峰头古并垂，无端玉简使人疑。何书不被山灵怒，深窅谁如无字碑。
假守圣朝多宰辅，纪题昔日尽名贤。我今始会由来意，此境栖迟本列仙。
玉殿莲筹夜未央，内人传旨出昭阳。朝来刚赴西宫约，莫遣经筵进讲章。
昔中原兮今边头，抱良图兮气干牛。窥泗城兮辨古汴，临清浦兮思白沟。
寂寞枯秤响泬寥，案淮秋老咽寒潮。白头灯影凉宵里，一局残横见六朝。
零落山花玉殿空，残碑犹记旧离宫。绮罗尽逐浮云散，惟有野莺啼暖风。
仙观台荒蔓草中，海棠一树太憎红。可怜亦是星槎物，不学葡萄入汉宫。
乘云仙去隔烟霞，古灶荒凉夕照斜。岁岁春归苔藓碧，何人为觅旧丹砂。
万里山川咫尺中，江河迢递总朝东。当时汉帝曾披此，邓禹因之立大功。
五载金门为学士，朝来初降散官恩。幸因近侍沾荣命，犹胜超迁典大藩。
山围翠合水连云，万室楼台照眼明。胜地风淳真乐国，四川惟说好充城。
山扼平湖蓄不东，地分南北指㧑中。二关形势千年壮，三国英雄一笑空。
岂有耶溪父老钱，无朝无暮在樽前。樱桃豌豆分儿女，草草春风又一年。
自从岭海入闽中，乃始今朝识飓风。南极只愁天柱折，兰台休更论雌雄。
仙观曾过知不远，古坛春雨藓生砖。行逢买药归来客，谁解登高问上玄。
曾将倾国比名花，别有轻红晕脸霞。自是太真多异色，品题兼得重山茶。
天地之间一古儒，醒来不记醉中书。旁人错比神仙字，只恐神仙字不如。
典君钗玦换香焚，卖我琴书为买坟。愁事促人朝夕去，更忧荒略不如君。
古屋颓墙久寂寥，寒厅依旧长芭蕉。主人应在花深处，独对东风醉小桥。
大禹卑宫自一身，能令四海叙彝伦。雕墙峻宇垂丕训，更有遗风及后人。
清轩直下压秦淮，淮是秦皇厌胜开。千古兴亡无问处，好风惟共月明来。
鸟语深宫白日斜，彩毫浓墨散春霞。王孙不学雕虫技，只写忠花与孝花。
英姿爽气宇邛州，虽古人中岂易求。六月长途将暍死，一天风雹起龙湫。
湖上诗仙骨已尘，江门半树复撩人。携田拉畹朝朝去，江上田家秫酒新。
柏山高卧有馀清，我坐高安似冻蝇。却喜明朝添伟观，峨峨千里踏层冰。
江南风雨馀几信，有底淮南春事迟。凭君料理玉妃面，快作酒红生晕时。
㩀鞍北走燕山雪，策杖南游故国春。万里归来头未白，他年句法更深醇。
明艳今时第一流，新承恩宠石家楼。舞腰径寸朝朝减，啼泪双行夜夜愁。
紫茎绿叶带春阴，千古湘江一寸心。今日已无君子佩，不如潇洒在深林。
竟日开编乐有馀，古人妙处不欺予。胸中更著五千卷，未到汉家城旦书。
江水悠悠去不还，长悲事业典刑间。浮云却是坚牢物，千古依栖在蒋山。
青天阔处是藤州，遗迹空寻秦少游。树压古城人影寂，夜深江月下高楼。
李侯索我复斋诗，此理难明信者稀。要识圣贤端的意，须于动处见天机。
朝台秋草白茫茫，化作龙堆四十霜。鬼火不随风雨灭，光芒知是谷蠡王。
故人不仕意如何，岂爱清风一钓蓑。伐木不违千古义，首阳西望共嵯峨。
好友相邀不用催，况闻君到我须陪。茶香酒辣浑闲事，且趁朝凉听一回。
头痛牙疼三日卧，妻看煎药婢来扶。今朝似校抬头语，先问南邻有酒无。
客途幽梦苦凄凄，满眼山川意却迷。条华朝驱云外骑，河潼夜听月中鸡。
北客南来岁欲除，灯山火急万人扶。欲观翠辇巡游盛，深怯南宫锁钥拘。
捧檄重来强为亲，风涛湖海怅无津。贞心自古悲怀璞，宦业由来似积薪。
喜见吾家玉雪儿，今朝竹马绕廊嬉。也知笠泽家风在，十岁能吟病起诗。
秦女吴妆玉不如，卷衣犹在五更初。休疑雨露无多点，关内离宫二百余。
东省南宫兴不孤，几因诗酒谬招呼。一从开署芙蓉幕，曾向风前记得无。
化日舒长万国陶，南风古韵入弦高。天心广大乾坤小，添得神游一两遭。
五龙兄弟古英名，今日拿舟过悦城。莫向草茅久盘屈，早施霖雨活苍生。
捷书朝报夏酋平，十万狂倭夕胆惊。闻说九重方赫怒，东边莫筑受降城。
旧国荒凉成黍稷，故交危脆似琉璃。高人独喜汤师在，手把新文数道碑。
碧嶂嶙峋夔子国，白云缥缈昭君乡。平生不识巫山面，今日巫山到眼傍。
倚女专朝旋篡位，因妃诉子竟戕身。兴亡反掌都缘色，枉作车书混一人。
珍重藏名世所嘉，瑞香忒自擅声华。圣朝不瑞闲花草，纵有奇馨莫浪夸。
共步圜庭佳树阴，逍遥因见古人心。囚居莫道无真乐，也有黄鹂送好音。
落落惟应鲍叔知，逢时仍抱失时悲。长杨宫殿新成赋，欲献犹疑是古词。
古梅千树半开残，流水空山雪正寒。花下有人恒闭户，一生清操到袁安。
金井桥边夜月深，何人梦里听寒吟。洪泉万古流无尽，孤负嫦娥一片心。
沙岸朝来雨乍晴，东风舒卷柳条轻。消愁亦有旗亭酒，谁与当樽唱渭城。
不成何病瘦腾腾，月费巾箱药几楞。会是一时无上手，古方新病不相能。
一年一度代株柯，万木丛中苦最多。为国为民甘寂寞，却教桃李听笙歌。
块阜曾闻接水宫，有无灵昧古今同。心知未得乘流上，但看帆帆趁好风。
富国强兵善用秦，故将子赘抑家贫。山东十五年无事，尽是偷安醉梦人。
贪廉自我非泉致，刺史诗篇万古新。展卷萧然袍笏在，世间多少负惭人。
碧山盘屈白云凝，竹径通幽水石清。门对演仙千古在，道人何事学无名。
居住梁溪古道傍，分明木石最堂堂。丹青能染成形貌，犹有心源未易量。
诗思浑如菖歜苦，宦名那似术羹香。朝来但听霏微雨，自种丛榴怪石傍。
死国当年尚有孤，为忠为节义何殊。白头吟望天南路，老泪相逢各未枯。
天津一望碧泱泱，宫女移舟逐晚凉。只见平波红影动，不知莲艳间新妆。
殿前曾毁雉头裘，声伎平吴却尽收。轧轧羊车随月色，六宫清夜美遨游。
香径长洲尽棘丛，奢云艳雨秖悲风。吴王事事须亡国，未必西施胜六宫。
海门铁柱镇龙宫，障尽洪涛是此中。去国孤臣心似石，风波不改旧时容。
赵州古佛不同时，赖有斯人慰所思。搜搅枯肠无一物，梦回日影上花枝。
国手传闻张野狐，清歌最善月中芦。风前静洗箜篌耳，别画明皇按舞图。
姑苏台上柳花开，飞落西施碧玉杯。一自吴王春宴罢，宫莺衔过若耶来。
楼下芳园最占春，年年结侣采花频。繁霜一夜相撩治，不似佳人似老人。
朝朝车马如蓬转，处处江山待客归。若使人间少离别，杨花应合过春飞。
二十馀年寄此间，盖芜尘土翳朱颜。今朝子母应相贺，且喜春来返故关。
马上琵琶恨转浓，恩情犹自胜深宫。他家待买长门赋，不为无金与画工。
颓垣葛岭草烟中，富贵薰天一霎空。惟有西江精舍旧，至今犹是素王宫。
勿生疑虑变阴阳，须信丹砂道理长。若向此中明此义，十洲洞府蕴馨香。
名县幽偏说瑞安，县公嘉政海同宽。牡丹芍药无清趣，只看梅花到岁寒。
长将行迹寄天涯，三十鳏居不自嗟。客有问君君大笑，丈夫无国更何家。
十年京国鬓潇潇，蓟北江南万里遥。家去浔阳犹尚远，莫将音信托寒潮。
二十年来老辈稀，白头僧见说当时。西风落叶前朝寺，读遍燕山一卷诗。
雨薄梅花似有情，定应怜我太饥生。不同玉屑和朝露，且效夕餐收落英。
月有流光万古传，是明明处亦玄玄。请君试看诸江上，万个圆从一个圆。
君王策士几临轩，好学隆儒古莫肩。忠鲠尽将裨治道，不令鼌董誉空传。
舐犊区区笑老牛，阿瞒焉恤一杨彪。英雄误理大床话，卖药惟应学伯休。
五更踏月候朝钟，退食词垣旭日红。金匮玉函披阅遍，从容无复旧时风。
数间破屋洛城中，却有高名振古风。寄语纷纷美宅者，安居宁不愧卢仝。
面乾人唾苦无刚，为国求贤虑却长。不是阴将人杰荐，谁能取日再兴唐。
腊月江天见春色，白花青柳疑寒食。洛阳旧社各东西，楚国游人不相识。
坡仙戏墨是信手，松雪晚年深得之。两竿瘦竹一片石，中有古今无尽诗。
偶坐孤亭趋不稀，片云空翠湿罗衣。相逢莫话前朝事，剩水残山只雁飞。
经旬不见邓郎过，入手新诗意气多。政是珠林秋雨过，水清沙白见微波。
与君相别若耶溪，十载湘航与蜀梯。恰到六朝行乐处，台城东畔冶亭西。
何处翩然散发翁，朝从南海莫湘东。十年江汉归来晚，更上衡山吊祝融。
界墙洼尾砂如雪，滦河嘴头风捲空。泰和未必全盛日，几驿云州避暑宫。
重裘暖帽宽毡履，小阁低窗深地炉。身稳心安眠未起，西京朝士得知无。
纤手清闲理瑟工，高楼半在碧云中。行人岂是知音者，小立花阴待曲终。
风流自古称张绪，诗句孰如孟景阳。今日读书轻富贵，当家好处得兼将。
彭湖水合大江东，孤柱中流势独雄。千古狂澜资汝障，不徒行客仗灵风。
海国频年息战争，凭君谁敢负初盟。严城一箭飞难到，径路惟看彻晓行。
秋雨漫漫夜复朝，可嗟蔀屋望重霄。遥知宴坐无馀念，万事都从劫火烧。
古镜重磨要古方，眼明偏与日争光。明明直照吾家路，莫指并州作故乡。
星彩满天朝北极，源流是处赴东溟。为臣为子不忠孝，辜负宣尼一卷经。
独立春江古岸基，风帆沙鸟总忘机。今朝闻有巢湖信，南陌东阡迟子归。
宫人思学寿阳妆，每看庭梅次第芳。浅拂胭脂轻傅粉，弯弯纤细黛眉长。
摇摇小辇过灵台，为忆周文一怆怀。盛代不劳闲望气，朝阳时有凤凰来。
圣朝宣化需贤守，土屋茅櫩望更深。白发未多身未老，莫教泉石引乡心。
云雨连朝不下堂，新晴小步玩庭芳。莓苔为我开清兴，是处氤氲翡翠光。
尚谓乡邦离有合，忍闻丘垄夜无晨。夕阳古道曾经别，肠断西风泪满巾。
春朝湖上风兼雨，世事如花落又开。退省闭门真乐处，闲云终日去还来。
桐轩云是勿轩孙，何处江湖何处村。古锦囊中风韵在，几时弹向白沙门。
一峰傍倚两山朝，云里龙孙响佩瑶。长与幽人发高兴，不辞雨雪过溪桥。
月姊宫前玉树春，杏花菖叶不同村。多情谁道天无意，先与梅花雨露恩。
斗牛星外翻成梦，巢鸟枝南略寄身。越国荷花八百里，别来谁是采莲人。
珠翠云随凤辇行，重楼截臬与天平。春风不禁宫中事，吹落珠帘笑语声。
芦叶青青水满塘，文鸳晴卧落花香。不因羌管惊飞起，三十六宫春梦长。
三朝四黜倦遐征，往复皆愁万里程。尔解分飞却回去，我方从此向南行。
楼前山色古今景，楼外溪声日夜雷。静坐焚香读周易，丁宁莫放俗人来。
朝来雨过黑山云，百眼泉生水草新。长夏蚊蝇俱扫迹，蒲萄马湩醉南人。
芬陀利出盆池上，妙香薰我三生障。月明风细愈严净，政恐下有威光藏。
豳郊寒重勒春迟，消息如今尚未知。只是垂杨最先得，每朝来觅向东枝。
栖真必是朱痴后，结宇元因法善孙。人在地灵治病速，山村讨药夜敲门。
金壶漏水响丁丁，直宿宫娥坐月明。潜听象床龙睡稳，玉阶低演步虚声。
家住钱塘山水图，梅边柳外识林苏。平生惯占清凉国，岂料人间有暑途。
纸窗平旦欲熹微，数挽颠之任短衣。只恐有诗无落句，雪车冰柱古来稀。
龙行虎步已先知，烛影翻招万古疑。莫道史家无考据，故宫犹子两恩亏。
六符同睹泰阶悬，壮士长歌北到天。万国衣冠陈玉帛，两京日月照山川。
兰溪春水似蒲萄，越女如花压小槽。今夜共君溪上醉，直须溪月照宫袍。
归艎东下兴悠哉，小住危阑把一杯。楼下沄沄内江水，明朝同入大江来。
岭背泉甘陵谷迁，危亭圜顾尚依然。春兰秋菊无终古，地上居人世世贤。
鳌头浪涌金沙碧，江国飞虹瑞气摇。发泄地灵知有待，使君题作瑞龙桥。
多年调养在雕笼，放出初飞失旧丛。祗为恩深未能去，朝来还绕上阳宫。
山风吹满石床云，花落红缸夜欲分。唤起十年乡国恨，一声猿向雨中闻。
妾闭闲房君路岐，妾心君恨两依依。神魂倘遇巫娥伴，犹逐朝云暮雨归。
老无稚子为应门，病有毗耶伴此身。相府梵宫均是幻，却须舍宅即离尘。
日月争流泪亦流，几年不见夕阳楼。太平时节古来少，却上迷楼一望休。
国手曾烦写几回，无人仿佛醉颜开。青铜鉴里寻常见，不谓今从笔下来。
春风淡荡御烟微，玉佩成行柳下归。共浴恩波还共散，紫薇花下换朝衣。
忘身先要解忘名，分别须臾起不平。请看早朝霜入屦，何如卧听打衙声。
人情自古怕迁移，更去南方路险巇。从此异乡谁是侣，只应明月解相随。
驿迥村幽客路微，今朝楚树发南枝。重门深锁无寻处，故𣃁云根带藓移。
朝寒却觉春衣薄，禅诵还将酒盏疏。落尽江城千树雪，门前杨柳已藏乌。
节过霜风衮衮来，幽丛浑欲卧苍苔。故知短簿朝天去，更为渊明特地栽。
海天森列总云峰，尽在仙郎眺咏中。圣主牛刀教暂试，不须凝望紫宸宫。
少年头角老成身，一寸心中万古春。清白自然颜色好，江南歌咏有诗人。
淑气潜飞玉管灰，无情草木得先知。一如圣主行仁政，晨发岩廊夕海涯。
谁剪吴江一幅绡，巧裁宫样缕金袍。妖娆偏称腰肢小，每向龙墀侍早朝。
人君风化匪虚文，举动常令天下闻。唐帝宫中三浣濯，未如晋武雉裘焚。
剑佩双栖紫禁垣，一朝拜命出天门。沉香亭下东流水，得濯尘缨是主恩。
云深露冷无人到，小径阴云翠欲迷。吊罢神仙古时迹，乱峰影里听猿啼。
独寻危坂出高冈，蔓草荆榛古道荒。谷口人家似仙馆，几间茅屋荫垂杨。
双眉覆眼鬓萧萧，曾捻梨园紫玉箫。移向瑶台弹一曲，曲终垂泪说先朝。
落花片片点春泥，芳草萋萋衬马蹄。记取今朝送行处，官桥流水是西溪。
鸿沟迢递接荥阳，芳草瀰漫古战场。说尽兴亡无限事，数声啼鸟在垂杨。
天上斜河星灭明，人间宫漏隔重城。老兵几度搀前立，一簇寒灯听点名。
贪瞋痴尽即如如，究竟心源一法无。应悟濂溪真古佛，始知伊洛是醇儒。
会稽太守出清朝，进逐扬镳过灞桥。想见相思浙江夜，月明酒醒卧闻箫。
一庭人静月当空，桂不多花细细风。香露滴衣凉似水，恍然移下广寒宫。
微云澹澹碧天空，丛桂香生细细风。百顷西湖一明月，此身已在广寒宫。
水晶宫闭月光铺，羯鼓声乾雨点粗。一曲未终馀思在，急宣前殿唤花奴。
千古谁传海上山，坐令人主厌尘寰。蓬莱果有神仙在，应悔虚名落世间。
治成竟霸十诸侯，雨牧风官拜马头。千里照天传臈烛，江都近日毁迷楼。
老去相看情益亲，河梁分手欲沾巾。祇应诵得离骚赋，长作行吟去国人。
御帑朝分压袋钱，白金新铸倍光鲜。五铢永作人间宝，四字今题嘉靖年。
汉朝容默独危言，吴市逃名耻自全。千古无人知此意，浪将姓字作梅仙。
禹寺荒残钟鼓在，我来又见物华新。绍兴年上曾题壁，观者多疑是古人。
道人曾宿灵隐寺，能画寺前山意秋。古木立猿啼夜月，下有清泉如玉流。
随山的的五千树，惭愧识花人姓施。说似龙形都不肯，昨朝新见水沉枝。
京房刘向各称忠，诏狱当时迹自穷。毕竟论心异恭显，不妨迷国略相同。
璚花移入大明宫，一树凝香倚晚风。赢得君王留步辇，玉箫吹彻月明中。
九门挂月未催班，清禁风和玉漏闲。崇庆早朝银烛下，佩环声在五云间。
志士宁闻毕世穷，此间从古混蛇龙。尚能忍耻墦间祭，安用追惭饭后钟。
元和天子昔平戎，惆怅金舆尚未通。尽日洛桥闲处看，秋风时节上阳宫。
一栖岩壑一冲霄，冠履联翩建武朝。招得故人来话旧，也呼文叔作唐尧。
春草禅扃路欲迷，白头遗慨故宫西。钟声送尽寒潮水，月落冬青杜宇啼。
宋朝自召种明逸，汉室何知郑子真。今日徵君何草草，马蹄手板拜红尘。
眼看平白失前坡，三日青松奈老何。昨夜东风消不尽，古墙阴处晓犹多。
荒城古堞卫河滨，箬裹青盐艇作邻。碧瓦朱扉犹有庙，玉鱼金凤已无人。
元旦后王入庙门，深宫寂静祀祅神。狂淫大像巍然立，跪毕登盘裸体陈。
金碧楼台晚照红，仙人环佩玉玲珑。淮南催我朝天去，试问前山过几重。
通财我亦闻诸古，空有平生气义高。深愧穷途负朋友，极怜富室积金刀。
人言岁稔催科易，我念民贫积欠多。政拙不归嗟已老，空馀一饭愧廉颇。
扶犁感尔陇头人，自古民生合在勤。五斗空餐惭令尹，可怜无补及毫分。
汉使却回凭寄语，黄金何日赎蛾眉。君王若问妾颜色，莫道不如宫里时。
见说朱樱正及时，眼穿火齐晓云披。筠笼走送还能否，好带朝霜摘几枝。
近山浅绿远深青，两样风姿一样清。似怨朝阳卷云雾，被侬看著太分明。
隔屋谁歌玉树花，飘飘鸾鹤海天涯。书中自许论今古，金帐何消说党家。
识字谁令胜烂奚，自应无褐更无衣。宵安亦念明朝计，儿报屋檐生早晖。
老子今年懒赋诗，风光料理鬓成丝。青羊宫里春来早，初见梅花第一枝。
三日斋心屏俗荤，清朝病眼洗衡云。叮咛入谷停驺喝，恐惊此中猿鹤群。
有山如此可忘看，政恐轻舟下急滩。卯酒一杯扶病起，秋风千里怯衣单。
驿卒征夫旦复休，鸾舆未必竟南游。见说江淮民力困，行宫风雨使人愁。
何处鸡声叫晓霜，妆成问寝上高堂。明朝菽水能供否，愿乞仙家辟谷方。
误含雨意出山来，枯槁难将一滴培。便欲陈情乞骸骨，荷锄归理旧田垓。
金鸡竿下龙旗动，万国华夷拜冕旒。十二门开传诏急，祥云捧日在楼头。
二阁从容访古今，诸儒葵藿但倾心。君臣相对疑宾客，谁识昭陵用意深。
千顷琼田徒手得，连云彩阁一朝成。平生富贵梅时健，肯作穷人冻饿声。
一水流南抱县行，一桥在上压溪横。傍阑多少人观政，要与桥平水与清。
年去年来来去忙，倚他门户傍他墙。一封朝奏缘何事，断尽苏州刺史肠。
向来俯首问羲皇，汝是何人到此乡。未有画前开鼻孔，满天浮动古馨香。
爱汝斑斓任汝痴，了无杀意上须眉。通宵鼠子喧人睡，政尔相忘也大奇。
乞巧谁家绮席开，夜阑箫鼓趁虚催。启明不为牵牛计，又放朝阳送曙来。
秋水茫茫浅鹭沙，古槐疏柳带栖鸦。啼来彷佛琴中夜，一抹炊烟数点霞。
叩几悲歌涕满襟，圣贤千古我如今。冻琴弦断灯青晕，谁会男儿半夜心。
长安宫阙半蓬蒿，尘暗红梁羯鼓绦。惟有水天明月夜，一条空碧见秋毫。
经年理郡少欢娱，为习干戈间饮徒。今日临行尽交割，分明收取媚川珠。
三十年前宋子侯，名花倾国烂溪头。箫声断绝秦楼闭，何处重携弄玉游。
罗浮仙子玉为容，移入宫墙便不同。应为岁寒心事好，天将朱紫答元功。
造朝敢不戒期程，鼍鼓明朝又趣行。好趁雪晴同访古，东屯诗老旧知名。
迎春新燕尾纤纤，拂柳穿花掠翠檐。问道蕊宫三十六，美人争为卷珠帘。
在象数前钟鼻眼，出嚣尘外铸形模。传香到手亲曾见，全胜人看博古图。
此生只合老渔樵，扶病谁令趁早朝。开卷未终三太息，羁魂零落恐难招。
朝度海门生白波，天涯知己惜无多。清秋忽忆山中侣，谁伴横塘采芰荷。
几曲高流清客心，恍疑风雨夜龙吟。子期一去无人会，寂寞谁传太古音。
白马青裘海上来，自言家住古秦淮。封侯未遂为人下，沙漠横行恐见猜。
昔日乘舆住此山，爱山五日住山间。今朝忽动思归兴，得伴先生杖屦还。
象口香消冷瑞烟，锦衾罗荐任朝眠。一心要续怀春梦，不管啼莺绕槛前。
风月衿怀歉古人，萧然天地一闲身。夜来偶读唐庚记，贯石通泉在一真。
朝随清梦忆中条，暮倚东林倍寂寥。欲寄贤哉旧元度，可堪听雨滴芭蕉。
绿竹黄花共一丛，楚江日照自西风。屈原放逐娥皇杳，千古离愁此日同。
宝髻无光玉貌昏，悲歌空感旧承恩。君王喜问先朝事，时许车儿到殿门。
骊岫登高辇路长，行宫九日赐萸囊。莫言啼鴂芳菲尽，黄菊丛兰各佔香。
忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
螭陛趋朝星在户，銮坡出直日沉城。乡书欲写浑无暇，千里怀思独此情。
扶创裹血过家乡，四顾何人守四方。梁楚淮南残一国，山河争属将狼羊。
尼父乘桴居九夷，管宁浮海亦多时。古来圣贤犹如此，我泛鲸波岂足悲。
冻袅松云洒竹烟，梅风吹度小窗前。朝来画舸门边系，错认王家乘兴船。
贡馀应惜点为山，绝唱兼遗致政官。嵰地雪甜多不识，吴人未食齿先寒。
屋头鹊喜报佳音，雁足书来抵万金。一箸庖珍真念我，朝来食炙有牛心。
颇忆文房旧日题，余干水落弋阳溪。平沙渺渺孤城在，朝暮犹闻山鸟啼。
第十琼筵敞禁庭，两厢丞相把壶瓶。君王自劝三宫酒，更送天香近玉屏。
自捲新图寄长公，幽篁古木两三丛。燕城六月尘如海，得似南窗卧竹风。
击壤声中酒国春，海风吹老石边身。桃花几树衡门下，我是唐虞一辈民。
青羊宫前锦江路，曾为梅花醉十年。岂知今日寻香处，却是山阴雪夜船。
英风伟格动高寒，一盖堂堂万古看。养得茯苓天味别，我来丸作正心丹。
汉宫娇额半涂黄，入骨浓薰贾女香。日色渐迟风力细，倚栏偷舞白霓裳。
东南立国惟王谢，西北筹边只范韩。公不衮衣假黄钺，吾能右衽更巍冠。
燧人钻火应时分，颁赐诸宫尽乐闻。堂上美人无用处，旋燔金饼炷兰薰。
牡丹香吐正春深，何处飞来孔雀禽。倾国倾城颜色好，徘徊似有惜花心。
常欲从君一夜谭，自惭风骨带尘凡。今朝款曲陪嘉话，更听松声出翠岩。
重冈古道春风里，草色花光似故人。却喜此身今漫浪，回家随处得相亲。
穴边酣战君臣蚁，波上群嬉婢妾鱼。苦乐不同同一宇，问天此理竟何如。
内史功名振士林，东封车驾从登临。如何早拙催科政，不忘艰难畎亩心。
日边乡井别年深，中国灵踪欲遍寻。何处碧山逢长老，分明认取祖师心。
济漯相将日暮时，此间乃有杜陵池。三春花鸟犹堪赏，千古文章只自知。
琳宫玉宇锁崔嵬，绝顶松窗对月开。昨夜仙翁骑鹤去，五云深处采芝回。
看了床头半日书，闲眠欲下静工夫。女童学画宫妆额，偷抹窗前点易朱。
割肉金门满袖归，朔来沾醉湿宫衣。晚凉浴马荷花荡，㶉𫛶鸬鹚惯不飞。
斜穿香稻度秋山，细讲残经午始还。幸际时雍身少恙，明朝依旧此开颜。
太液澄波濯素容，玉衣垂影水晶宫。月明无处寻颜色，只信香飘十里风。
晓日烘窗度隙尘，朝来光景属闲人。有时被暖贪浓睡，客到门前且莫嗔。
单于都护再分疆，西引双旌出帝乡。朝日诏书添战马，即闻千骑取河湟。
粥鱼斋鼓网蛛窠，古寺长廊客少过。唯有一溪明月在，夜寒偏向断垣多。
目难自见古空言，画里丰神子自传。画若比人人更寿，人虽百岁画千年。
献玉频年命未通，穷秋成病悟真空。笑看朝市趋名者，不病那知在病中。
依稀残梦水声中，落月馀辉入短篷。似听邻舟催唤起，今朝趁得上江风。
窗前雪艳几徘徊，宝玉临门气欲来。古鼎敲云初见色，春风吹出绿光开。
蚤谙图史欠吹嘘，长侍宫闱备扫除。一日诏宣充典奏，秩名应赐女尚书。
黄叶西风古寺秋，霅溪南去记曾游。年来为减寻诗兴，常对青山懒上楼。
辘轳声绝离宫静，班姬几度照金井。梧桐老去残花开，犹似当时美人影。
天山一色冻云垂，罨画楼台缀玉时。准备暖金香盒子，明朝送雪与相知。
肥松瘦竹古招提，轩槛重游识旧题。清意不曾吟得尽，夜来明月浸寒溪。
花信东风第几回，萧条门巷老苍苔。汉宫尽有新钻火，无分传将一点来。
因病经旬不赋诗，无诗病思转难支。今朝诗句未成了，已觉全无病可医。
数仞宫墙一路深，屯云交翠落青阴。红尘十丈知何处，秪引薰风养道心。
日复陪游泮水湄，发挥史学到渊微。直从天理人心处，剖破存亡治乱机。
寂寂松坛结暝烟，泠泠石上听流泉。十年京国红尘梦，留得山窗一榻眠。
才烂烟波笔掣云，一朝鸿宝动朝绅。昌黎文自能驱鳄，不信潮阳不借君。
煌煌珠树四时春，树影玲珑月满身。理罢玉笙朝斗去，就中谁是避秦人。
蚤年骑马听朝班，头白还乡看旧山。涧水松风应笑我，老来方得片时闲。
凭高阅士剑如林，故国风流变古今。袨服云仍犹左衽，丛台休恨绿芜深。
高台寥寞晚云深，故国山河万里心。若使当年真凤见，不教春燕亦巢林。
不为南人便北山，白云飞尽泪痕乾。于今谁在中朝隐，才著冠裳已厌看。
古戍相从已许年，中间转徙废书传。似闻南栅溪边柳，准拟君来系酒船。
物理兴衰不可常，每从气韵见文章。谁知万古中天月，只办南楼一夜凉。
小雪以来霜气清，今朝寒色倍严凝。榻前侍立无遮障，吹得半身真是冰。
绿槐疏影满花砖，首夏清和未暑天。进食门前金合人，唐装宫女听传宣。
青梅著子欲生仁，始见新红触眼新。李径桃蹊俱扫地，一枝独自古时春。
鸣环踏月拾婵娟，双剑惊逢北斗前。紫气朝来垂马首，何人不作五陵烟。
清风凛凛字人官，堪对弥天释道安。不日归朝狎鸳鹭，也须音问寄层峦。
内宴初秋入二更，殿前灯火一天明。中宫传旨音声散，诸院门开触处行。
度索山头一种蟠，彩霞晴映紫宸寒。朝回带得春风面，传与人间作画看。
穷理知天所性全，存而顺事没而安。保全是理无容失，所受于天或可还。
山环杰阁染深绿，石吐寒泉蹙浪花。一夜秋霜不成寐，感时忧国思无涯。
登高时节殃鸡犬，乞巧风流狎女牛。何似今朝酹忠魄，残杯一洗世人愁。
春事催残杨柳枝，明朝蓑笠又江湄。荡游正好穷今夜，却数闺中是别期。
野旷烟平写意图，垂杨深处隐城隅。月明桥断吴家渡，古井风吹响辘轳。
烟霞影里苍苔面，山水光埋古柏身。为报梦庵休诸梦，老僧不是梦中人。
春夏交承红与绿，岁寒三友松与竹。我是蟾宫老桂枝，独受上天风霜足。
曲江西畔锁离宫，细柳新蒲日日风。想见千门映春绿，君王未见碧成丛。
初日高峰照画堂，乳莺啼处绿阴长。朝来试看春多少，一路桃花涧水香。
丹霄休叹路难通，学取燕山种桂丛。异日天香满亭院，吾庐当似广寒宫。
天上嫦娥试晚妆，团团一镜照清光。蟾宫果有长生药，乞与诗人一粒香。
舞态依依傍药栏，多情春雨未沾残。朱颜不与英雄尽，秀作名花万古看。
不因钟子独知音，山水徒然托意深。千古高风招不返，伤心弗忍抚瑶琴。
泺水桥西一亩宫，小窗春度碧荷风。老夫野性无拘束，便欲移家向此中。
汉家天子好经过，白日青山宫殿多。见说只今生草处，禁泉荒石已相和。
洒扫庭堂职是供，步趋唯诺饰仪容。是中有理今休问，敬谨端详体立功。
三山东畔是君家，缥缈孤云久望赊。今喜承恩遂归省，锦袍宫酿寿萱花。
绣岭如屏倚梵宫，九龙畴昔隐岩空。湖壖胜概嬉游遍，名宦劳生西复东。
长条忍使就斩伐，未信园翁珍此花。不然造物故料理，宜使飘零到我家。
今朝𫘝步忽来前，报道除书下日边。阃寄复归贤使者，百城闻命想欣然。
凤泉东是美阳城，秦后离宫迹已平。细草不知龙辇去，城边日日唤愁生。
闾史无书乐府残，感时怀古泪汍澜。出门一笑浮云散，惟有青山不厌看。
旸谷西门锁洞宫，古苔斑驳桧蒙茸。百廊三殿惟眢井，万壑千岩有瘦筇。
黄毛爱子出打围，昏宿李陵古台下。忽传风火入边城，城中将军夜秣马。
野棠开后忽飞来，又趁秋风海上回。到国依栖应有梦，巢空月落旧楼台。
嫁女惟愁致客难，君王诏遣共交欢。谁知后日生儿乐，虚授朝廷五品官。
庐岳风烟从古开，御碑传诏九重来。天池锦绣丹青合，五色云缠白鹿台。
问喘轩车驻道周，不因群斗少迟留。若言燮理成虚语，试问齐王觳觫牛。
未跨门时已不疑，小空看屋大空随。莫教古佛堂消息，蹉过同茶共饭时。
重游赤壁溯流湍，莫笑黄州老谪官。千古江山归两赋，英雄元不数曹瞒。
四十羲娥落虎狼，今朝骑马入真阳。山川莫道非吾土，一见衣冠是故乡。
复国诛雠事岂难，背城借一据河山。汴梁更不回头望，直送汪黄到浙间。
今古大经敦首礼，圣贤名教责成人。修齐自是男儿事，头上休空负此巾。
古林苍藤一径缠，我公畴昔屡回旋。萧萧屋底瞻遗像，杰气英姿尚凛然。
紫极殿前朝伏奏，龙华会里日相望。别离岁岁如流水，谁辨他乡与故乡。
蜀之迢递接青城，灵境仙都万古扃。七十洞中逢羽士，好求符箓觅长生。
宫庠寂寂雀罗门，宁有贤人倒绿樽。赖得苏州情义重，肯令从事问寒温。
生香喜色挹朝曦，春满琼林锦满埤。露赤倾丹成底事，倚云应有太阳知。
今古终归必尽身，眼前为假便为真。乾坤别有黄粱境，祇恐神仙亦梦人。
病中忽误通真理，静处专寻入定工。雨汗淋头都不管，须臾和气自冲融。
汉武升遐几度春，金茎事迹总无闻。悬崖更不承朝露，空印纤纤十指纹。
百战功高旧破戎，侯门却似布衣穷。傲霜枝叶凌云干，画里分明国士风。
哀哉战死国门边，忠孝千年独两全。盖有完躯保妻子，诞谩奏凯说麋捐。
举首朝天据洞扉，怪形蹲踞类狻猊。山中弹压无豺虎，留得孤猿半夜啼。
三军不食武昌鱼，万骑时迁建业居。曾得紫髯开国意，太初名是作宫初。
先觉天民何处归，纷纷谏柳尚多违。知公论政论人外，别有忘言杜德机。
谁开幅纸如方镜，照见巫山十二鬟。若信朝云是呵雾，许愁那复置眉间。
今古无门闭是非，无心出岫已知机。于今收拾归山谷，不逐春风上下飞。
极天终古翠巍巍，能聚阴阳赞化机。寄与降神申甫辈，出为霖雨莫忘归。
范公种竹水边亭，漂泊来游一客星。神理不应从此尽，百年草树至今青。
独向心源识背趋，岂于身外较精粗。凄其下视人间世，朝市区区地一夫。
明时叨秩意何如，秪向行台读古书。自得自歌还自乐，青天白水看鸢鱼。
宠冠天家十二楼，金莲步步总娇羞。可怜屠沽宫中乐，博得亡齐一段愁。
东宫花烛照芳春，鹤驭鸾车迓玉人。今夜洞仙三十六，争看织女度河津。
日南天北拱长安，一统车书际会难。驯象火鸡新入贡，宫监传写画图看。
水怪从来畏铁腥，十寻铁棒压流横。风雷自古无回避，也截蛟龙别处行。
雨叶风花独柰寒，围春不借曲阑干。国香空谷无人见，映玉辉金画里看。
春红始谢又秋红，息国亡来入楚宫。应是蜀冤啼不尽，更凭颜色诉西风。
鹤相专朝巧万般，中书位子太山安。沂公冷眼旁边看，机会来时只脚翻。
名姓未能随老变，政须卜宅近前峰。看君决策上封事，揽取奇勋铭鼎钟。
怀中明月何曾暗，意里阳春不□寒。三十六宫天地迥，自家来往自家看。
清辞再发郢人家，字字新移锦上花。能使龙宫买绡女，低回不敢织轻霞。
按剑孤营落日昏，楚歌声里汉兵屯。当时国士无存者，独有虞姬不负恩。
钓叟高风冠古来，思贤令我意徘徊。当年高隐恬无事，应似春登老氏台。
先时此梦报庭清，微服西游计已成。今古此机神莫测，老夫直欲废将迎。
乱山蛮树向人低，遥绾铜章赴五溪。为想春风与嘉政，新年俱到夜郎西。
羡尔来游古道还，渐看春色上贤关。闲来浚取灵源水，散作烟云满旧山。
春来物色已争妍，梅柳低昂古道边。放步径从莲社去，逃禅要学饮中仙。
鸳鸯泺上洗妆多，毛锦团铺向芰荷。宫女双凫教仰中，放鹞还去打天鹅。
水晶宫里王真妃，宴罢瑶台步月归。行到赤城天未晓，冷霞飞上绿珠衣。
石桥横路水溅溅，百尺琳宫馆列仙。闻有秦人来避世，至今修竹上参天。
天下承平近百年，歌姬舞女出朝鲜。燕山两度逢元夕，不见都人事管弦。
群经醲郁德惟馨，内重由来外自轻。轩即是兰兰即我，人谁不仰国香清。
五仙胜迹坡山岑，第一楼高冠古今。记得扁舟湖口过，噌吰枕畔有鲸音。
山中应许暂逍遥，滚滚尘埃远市朝。见说朝廷正招隐，吾侬未必老渔樵。
花落深宫莺亦悲，上阳宫女断肠时。君恩不闭东流水，叶上题诗寄与谁。
太常醉搦紫宣毫，不写李王金错刀。阁舍朝回卷帘处，楚江风雨战秋涛。
天高江阔快飞篷，云去山移过眼中。江上鼓鼙惊不断，连朝送我岳阳风。
南国新声妙入神，临岐一曲可怜人。为向四时歌子夜，也应白雪和阳春。
一夜长空落将星，不知谁抱越人冰。中原可惜衣冠地，自古以来多废兴。
昨夜花神出蕊宫，绿云袅袅不禁风。妆成试照池边影，祗恐搔头落水中。
三山胜概烟云外，万户清酤鼓乐中。待看使君游刃处，始夸濒海有天宫。
溪色如蓝照舳舻，越王金璧献姑苏。馆娃宫里长高枕，不觉舟师到国都。
江上经行四十秋，今朝始得驻扁舟。老夫宁复重来日，欲去殷勤更少留。
治国宜将治圃看，垦除容易整齐难。沼泉莫放源头浊，种竹先教地步宽。
状元曾受宋家恩，国困臣强不尽言。往事已非那可说，且将忠直报皇元。
前有于兮后有杨，须眉男子两堂堂。全忠自古难全孝，何况家亡与国亡。
朝光瑞气满宫楼，一例珠帘不下钩。认得圣颜遥望见，香烟欲傍衮龙浮。
彩鹢银灯此夜亲，相看莫惜酒杯频。明朝茅店风霜苦，纵有盈觞不醉人。
春城踏踏马蹄轻，醉里归来鼓二更。月满青楼人不寐，政将新曲按银筝。
青琐夕郎司马公，双旌遥度峤云红。南中桂树谁称赋，江总杨修是国工。
中酒朝来睡起迟，残英飞尽只空枝。东君昨夜欺人醉，收拾春归不教知。
万古缘空一镜磨，移来一室影婆娑。垂光照尽人间事，只恐年来风雨多。
不比前朝贡荔枝，晚菘春韭绿参差。官闲有趣无宣索，万岁君王旰食时。
古楠幽竹海山秋，一片离怀共水流。纵尔抡材入廊庙，也应不忘九年游。
洛下三分红叶秋，二分翻作上阳愁。千声万片御沟上，一片出宫何处流。
学道全真在此生，何须待死更求生。今生不了无生理，纵复生知那处生。
古院春深长绿莎，墙头开遍荔枝花。明朝又是逢寒食，倦客如何未到家。
世人裙虱尽能讹，笑倚青萍意独多。试问剸诸那得似，毗耶城内古维摩。
任侠行权世所诛，将军尚借齿牙馀。古来名将勤招选，底事牢辞不敢居。
甘露香泉竟日流，有时天旱四方求。随缘赴感无偏党，古往今来不记秋。
一夜溪西唤客船，黎明十里走平川。尘泥未办湖山脚，更要长斋古佛前。
古原荒庙掩莓苔，何处喧喧鼓笛来。日暮鸟归人散尽，野风吹起纸钱灰。
剥尽群芳独见梅，看花徐步踏莓苔。明朝又报春风到，写尽花前得意杯。
帐中对饮复高歌，饮罢歌残泪雨多。自是天将亡楚国，不因红粉失山河。
地总全闽控百蛮，政成治最二年间。五千里见耕桑盛，百万人欣日月闲。
箕尾精灵果在无，山河依旧片城孤。也应风雨厓门泪，哭到今朝血亦枯。
兰苕深处好相依，时向沙塘自在飞。莫畏黄金收翠羽，吴王宫里美人稀。
青山绿水思悠悠，见说蛾眉万古愁。斗酒百篇能漫浪，白乎吾与女同游。
乌喙无情奈若何，功成只合理渔蓑。跃身吴越兴亡外，一舸江湖风月多。
江上宫亭临苦寒，不禁幽意凭阑干。莺花谩自驱人别，水竹此应谁共看。
天女染花情若狂，鲜妍直欲媚秋光。忍将陶径黄金色，也学秦宫朱脸妆。
鱼盐充牣稻粱肥，谁寤繁华是祸机。日暮无人唁亡国，寒鸦犹带夕阳飞。
巴客青冥过岭尘，雪崖交映一川春。晴朝采药寻源去，必恐云深见异人。
金莲步步响回廊，未到先闻宝串香。知是六宫妃子至，殿前嘹亮奏笙簧。
雨馀宫阙丽春阴，三月花光照上林。谁倚青楼望归骑，日斜南陌柳烟深。
天留胜处占清凉，山挟波光薄我裳。看遍尘寰兴废事，竹阴千古一禅房。
一寸丹诚皎日同，薄情犹自认朦胧。无由披膈教君见，想煞秦宫照胆铜。
台家搜遍北山莱，倾国如君不用媒。次第幽人出空谷，鹤书即傍日边来。
此日梁鸾高节少，自惭无以报糟糠。当年择对成何事，误把今狂作古狂。
料理楚辞甘冷阒，卜邻惟喜近渔家。昨宵雨过平湖阔，闲看菰蒲添几花。
云迷鸟道岭重重，松竹深藏释子宫。戎马不曾来尔界，太平元在乱山中。
侍宴黄昏未肯休，玉阶夜色月如流。朝来自觉承恩最，笑倩傍人认绣毬。
耻令姓字落人间，故国深情托醉颜。种柳采薇先后事，柴桑原是首阳山。
钱塘江上古先生，姓字传来水亦清。漫向此中寻旧隐，世间多半是虚名。
花外小车时出游，有佳风月亦登楼。水晶宫与人间相，把乞先生未点头。
年年国艳赏敷腴，酩酊供人就燕胥。此段固应先骨醉，𫗦糟聊学楚三闾。
老桧阴阴夹古城，露丛迎贯日华明。晓凉无个人分却，一径深长独自行。
路似直弦万古新，平吾方寸是经纶。一元静展凭何力，日月序行天地春。
宫人击剑斗乘骑，宝带幞头烂锦衣。凤尾杖交团月合，龙门毬过一星飞。
朔方高阙接秦京，敕遣防秋列五营。夜解马鞍屯马邑，朝持龙节出龙城。
祖龙盛气役神鞭，壁立无移只屹然。定见先朝陈宝化，阴灵寂寂笑求仙。
立志应须学古人，读书方见古人真。煖衣饱食亡尘虑，窗下灯前莫厌勤。
云外衔山日半环，传杯共惜片云欢。莫疑来日是来岁，万古光阴只么看。
此山风月久尘埃，拂拭重新桂却开。正要好诗相料理，昏鸦忽报守之来。
急雪穿帘绕蜡灯，梅花微笑古铜瓶。朔风恶剧惊人杀，吹倒琉璃六曲屏。
陌闲宫古绿烟迷，惹尽春愁困拂堤。却为多情足离恨，故教沟水亦东西。
未老江湖忧国身，端州风节诵人人。包公奋井今无恙，过客尤堪慰渴尘。
洛城今古足繁华，最恨乔家似石家。行到窈娘身没处，水边愁见亚枝花。
大海波涛静不流，长堤云雾似龙游。千秋玉帛朝仙苑，万国车书会帝州。
古井寒泉久不波，岂贪好梦到南柯。夜来雨过岩花落，好鸟留春自啸歌。
帝城西觅古丛林，万木寒垂六月阴。庭下闲花斋后偈，门前空水定时心。
一点胡行朝汉天，英符来自玉门关。旧时千岁琵琶语，新学三声万岁山。
江山不逐寒潮晚，陵墓犹含古木春。君入台城须访问，个中定有六朝人。
云树重重和泪吟，故宫遗庙有知音。秦吴万里皆芳草，染到山花恨最深。
遥忆前朝己巳年，六龙此去未南旋。黑云敢作军中孽，莫怪区区一也先。
滴露泉边听玉声，万峰无籁昼琤琤。报时不用莲花漏，一息中涵万古情。
巡檐诗袖涨寒香，日炙南枝泫晓霜。净洗宫妆转明洁，恰如汤饼试何郎。
海门东阻控波澜，天目西标更郁盘。泽国即为吴旧国，临安非复宋长安。
一夜飞蚊绕鬓鸣，却忘时节是新正。祗应朝暮须风雨，便作疏檐泻竹声。
江南江北翠旗遥，夜夜深宫锁寂寥。何处龙舟试歌舞，秦淮明月广陵潮。
病里逢春实怕春，对花著语未惊人。今朝纵有狂诗送，不是当年翰墨臣。
一镜天公妒不容，妖蟆食堕此山中。琼楼玉宇知何在，空忆明皇到月宫。
宫府相图势不收，国家何有各身谋。纵无管蔡当时例，业已弯弓肯罢休。
笑拂蛾眉出镜中，君王遣妾为和戎。后宫粉黛三千辈，谁有长城尺寸功。
眼明见此出笼鹤，似我北归辞瘴岚。慎勿低头待收养，人间欣戚尽朝三。
拾遗久住浣花桥，生理谁能济一毫。携酱藉糟来过我，故人惟有孟仓曹。
载酒房湖风日美，探梅喜折一枝新。今朝忽向街头见，万萼千跗俗却春。
竹外疏花雪半欹，山禽偷眼立多时。安知千仞高冈上，鸣凤朝阳有好枝。
诛茅独占溪一曲，时有白云来伴宿。自言身在此山中，暮暮朝朝看不足。
千里棠阴去后思，宛陵真续召南诗。流芳宁复需贞石，终古闾阎口似碑。
春尽湖如镜面平，扁舟送别古鄱城。相将我亦为行客，征雁来时好寄声。
鹤发虬须八十龄，白头长对岘山青。朝来虎帐看云坐，闲课诸孙读武经。
远路柳花多似林，青楼从古费黄金。祇愁钱树同朝槿，不及寒松比妾心。
一点炊烟竹里村，人家深闭雨中门。数声好鸟不知处，千丈藤萝古木昏。
一望江山去不回，断碑荒草旧宫台。六朝陈迹皆如梦，夜夜寒潮送月来。
竹深树老小禅关，关对江淮千古山。万舶堆中江上乐，时时箫鼓寺前还。
千秋旧址益鸿禧，敕额祠宫盛一时。遗迹犹存贺公宅，丰碑新敞越王祠。
争先人愿睹云星，好士名高彻四溟。节钺古来称独坐，草茅今日见分庭。
北吴原不是东吴，古意如今问有无。击筑馀风劳想像，一时俗尚喜言苏。
旧苑昌华吸紫氛，宫娃曾斗石榴裙。枝头犹是英雄血，无奈流花不待君。
林密深藏三四家，隔墙古柳著栖鸦。牧童两两眠芳草，不管群牛食豆花。
国门欲去尚迟迟，况复凄风落照时。犹有京尘坌舟尾，恼人无几庾元规。
桐江滩上雪霏霏，独拥羊裘一钓垂。古人冷淡今人笑，南山又见北山移。
惊风不展瑶花限，浩荡年光落又开。却是仙娥相见处，烂银宫阙玉楼台。
大漠风沙直比寒，炊烟未暖据征鞍。古来尽道从军乐，今日方知出塞难。
是人从古为秋悲，病骨逢秋更可知。说与世人应未信，今年新有羡秋诗。
春云漠漠雨垂垂，水满平畴秧稻时。青蒻绿蓑晚归去，为问市朝侬不知。
野外高楼护紫烟，落花飞处独淹淹。谁家双燕不归去，日暮空依古树边。
开炉佳节乍寒朝，近侍班联衣锦朝。兽炭香新金鸭暖，珠帘龙幕按箫韶。
吴山楚水未忘怀，暮雨朝云恨已乖。纵免摩伽能毁戒，未妨泽室会千斋。
家有田庐泖水东，门前九朵翠芙蓉。邻翁报我田官至，明日花朝候劝农。
枯榆偃蹇若苍龙，影占荒郊半亩宫。下有牧羊双稚子，卧吹芦管对西风。
仕已都无喜愠三，有弦不解但操南。归来稳上论思直，政尔民情已熟谙。
缟衣素佩俨分行，朝露盈盈竞洗装。赋客高堂争得似，游仙宛在白云乡。
养性毋贪昏性水，成家切戒破家汤。怕君不信观前古，桀纣曾将败夏商。
绝流之句许谁知，独有毗耶老古锥。非是望梅图止渴，调羹已熟向南枝。
处世儒宫井臼贫，偶怀铜刻逐观宾。汉家衒鬻盈千数，却用淄川牧豕人。
中原人物老书生，塞破乾坤万古名。俗子不知碑尚在，一朝南渡愧荒伧。
烧来红泪尽辞银，花拥舒郎别院春。国虽家雠都未了，可能还较绝缨人。
凿得新泉古砌头，煮茶滋味异常流。夜来闲看澄明性，天上无云月正秋。
旃檀刻像今犹少，白石镌经古未曾。归去更寻翻译寺，前山应遇雁门僧。
白苹红蓼满汀洲，淅淅西风古渡头。寒日无情又西下，清溪不语水东流。
学诗浑似学参禅，自古圆成有几联。春草池塘一句子，惊天动地至今传。
还家恰度艳阳天，镜里容华好自怜。他日相思南国侣，可能重醉荔枝鲜。
簨𥲤高悬于阗钟，黄昏发地殷龙宫。游人忆到嵩山夜，叠阁连楼倚太空。
岁晚行过北寺前，枇杷花落雨晴天。长斋绣佛从今始，僧腊明朝又一年。
明朝二月三十日，三分己过二分春。莫思万事且饮酒，林外提壶亦劝人。
春来多病懒寻山，送客今朝漫出关。杨柳江头无限思，欲携樽酒煖衰颜。
高楼朝日启帘栊，两叔相望百步中。我不在家渠即父，莫令疏远坠门风。
六国纵横事若麻，少年公子玉无瑕。单车一出秦兵却，计画侯生定不差。
铃绦无响闭珠宫，小阁凉添玉蕊风。枕簟满床明月到，自疑身在五云中。
脱粟粗供朝暮餐，也求鱼菜强充盘。鱼今绝市菜无有，欲问居人啖马兰。
昔年曾伴玉真游，每到仙宫即是秋。曼倩不归花落尽，满丛烟露月当楼。
病眼看花似梦中，一番次第又飞空。朝来不忍倚树立，倚树恐摇枝上红。
业缘在东震旦国，参礼遍南赡部州。欠明眼人与谈道，就圆机士语九流。
见说仁山景物佳，寻春有约踏晴沙。无端最是连朝雨，孤负春风几度花。
天星堕地气如虹，深映萧萧玉一丛。草满汉宫秋露冷，金茎双出月明中。
南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
隐隐孤帆绝海来，虚空消殒铁山摧。大唐国里无知识，己眼当从何处开。
清香漠漠影疏疏，千古诗工说老逋。姑射仙人留幻质，石湖今即是西湖。
林木悲嘶带断霞，淡烟楼阁梵王家。明朝岁律从头起，绕遍山茶一树花。
不省浮生大患身，谄求终日走红尘。一朝死至名随没，满屋黄金属别人。
花底烧香深闭门，宫鸦栖了已黄昏。君王未识无人妒，虽不承恩却感恩。
宫花一朵掌中开，缓急翻为敌国媒。六里江山天下笑，张仪容易去还来。
离宫秋草仗频移，天子长杨羽猎时。白雁水寒霜露满，骑奴犹唱蹋歌词。
古树精篮杳霭间，轻帆吹过碧湾环。道人双屐何曾系，犹自贪看画里山。
不是君王爱不均，妍媸自古易迷真。明光咫尺犹难辨，何况飘零万里人。
青裘短袂瘦躯长，拄杖横担古锦囊。变尽形容人不识，家僮应怪贺知章。
五更膏沐去朝天，万历今朝又一年。江海孤臣时捧檄，寸心常在圣人前。
云岭观游讵肯劳，飞仙岭过稳翔翱。道风仙骨朝真去，未必不缘功行高。
朝看雨脚暮看晴，山半昏沉湖半明。昨日风光今又变，眼中谱熟手中生。
闽越烟波未阻修，春宫歌舞倚钩辀。遥知高宴鹏山上，笑问仙城旧贵游。
琼树花间金凤翘，红鞍绿辔马头骄。当朝戚里多豪贵，惟有何郎早插貂。
匹马冲寒客未归，飘飘片雪满山飞。荒村古驿知何处，回首云深锁翠微。
曾随阿母汉宫斋，凤驾龙𫐌列玉阶。当时白燕无寻处，今日云鬟见玉钗。
苻坚举国出西秦，东晋危如累卵晨。谁料此山诸草木，尽能排难化为人。
尽日溪边艇子斜，治生不种邵平瓜。已分邻舍红莲米，更啜僧房紫笋茶。
卧听残更下丽谯，虽非遥夜亦迢迢。正令展转无安枕，犹胜龙钟趋早朝。
仙姿何事拟登瀛，不戒乘轩百感生。千古青城空月色，可怜无复九皋鸣。
竹扛金铸百寻馀，顶版高镌万国书。禁得下方雷与电，声光不敢近皇居。
闭户先生何太痴，梅花开遍不吟诗。岁寒三友交情澹，却似无怀上古时。
古墓棱嶒卧断碑，白杨高树叫寒鸱。闲云终日自来去，不见梅花老画师。
腾腾兀兀地行仙，依约曾参蚬子禅。古庙纸钱堆里睡，从教岁月自推迁。
幽居僻类杜陵家，春日垂垂橘柚花。花径今朝缘客扫，瓷瓶汲水自煎茶。
粤王旧国几翻新，满眼高车触路尘。余亦白头君渐老，山中桂树恐嗤人。
六经岂解亡人国，万卷平生最苦辛。只作卧龙嗟晚悟，当年人畏近前嗔。
墟落相逢一笑迎，旋沽浊酒得深倾。明朝转首俱千里，君到藤江我到琼。
汉梁王苑古台西，秋思纷纷独杖藜。云压高城雁飞尽，一声寒角夕阳低。
当年季子去归吴，缟带谁遗别思孤。十二国风论欲尽，大帆明月满姑苏。
草色萧条六代宫，故园回首叹飞蓬。秦淮一夜西风急，落尽芙蓉细雨中。
腰下巳磨凫氏舞，顶间仅属禹王堆。外国奇文翻不出，山僧道是海中来。
一夕心期一种欢，那知疏散负杯盘。尊前数片朝云在，不许冯公子细看。
披拂春风尺幅中，十年想像总难工。今朝识得先生面，不用长康处处逢。
缓辔微吟鸟亦歌，沙河迟日水增波。为飏圣教光千古，还与寰区保太和。
无情柔态任春催，似不胜风倚古台。多少去年今日恨，御沟颜色洞庭来。
北风吹雨入篷间，宫女腰肢瘦怯寒。阿监隔船相借问，计程今日到淮安。
夜台千古閟荒山，智母名高宇宙间。不向楚庭先伏剑，王郎应自乞身还。
永昼宫娥聚笑嬉，小王初习起居仪。朱衫御史心聪慧，学得中庭赞对词。
自夸歌舞胜诸人，恨未承恩出内频。连夜宫中修别院，地衣帘额一时新。
共对秋山月影寒，尊前莫惜尽馀驩。不知故国秋山月，能得尊前几度看。
日透珠帘见冕旒，六宫争逐百花毬。回看不觉君王去，已听笙歌在远楼。
不如当日在山家，修竹丛中一径斜。饱食醉眠浑没事，风朝雨夜祗愁花。
圣宋吟哦只九僧，诗成往往比阳春。翠微阁上今朝见，格老辞清又一人。
君艇君斋古所呼，忘年忘病舜之徒。莫言外史无凭据，曾见当时拉背奴。
八九顽童一草庐，土朱勤点七言书。晚听学长吹樵笛，国子先生殆不如。
浪走娇儿意却痴，长安饿客最忧时。尤怜甲士寒侵骨，十万边兵政有辞。
社燕花梢翠尾分，玉楼斜度语朝曛。卷帘忽趁东风入，误落芹泥湿凤裙。
迂儒政事只平平，滥守鄱阳十里城。赖有同年更同事，公馀时作苦吟声。
莫怪人言济叔痴，东行西去又思归。儿童旧读从温故，一笑今朝到式微。
千夫赤手缚渊龙，俄听洪音吼梵宫。醉衲不回消息断，高楼残月五更钟。
解却朝衫别帝州，一竿烟水五湖舟。故人莫作登仙看，老病无能自合休。
君王慈俭不临戎，国好长因汉使通。遥想南归寒已尽，榆关草色正春风。
想得当年月浸扃，诸公翰墨此纵横。亭荒久矣诗亡恙，一道长江万古清。
偶从火宅咏凉天，月挂兰梢个个圆。此是瑶台真乐国，银湾浩浩漾婵娟。
蹛林云雾护皇州，贝阙珠宫远似浮。骢马归时人尽道，槐花开遍上林秋。
共作洛阳千里伴，老刘因疾驻行轩。今朝独自山前立，雪满三峰倚寺门。
梵宫高插碧天西，绮桧层盘叆叇迷。有恨伊人缘底事，雕栏独对雨凄凄。
南朝词臣北朝客，归来唯见秦淮碧。池台竹树三亩馀，至今人道江家宅。
多少同年尽溘然，我今独喜尚安全。傥延朝夕诚为幸，敢谓犹能十五年。
万朵红葵折锦苞，新妆相倚斗妖娆。道人独爱倾阳意，并起丹心忆圣朝。
自古知心不易逢，君心还与我心同。纵令自择交成契，更有何人得似公。
道德驰声满建中，岂无人可继馀风。最怜贞观开元治，付与奸邪蕞陋翁。
清昼房廊山半开，一瓶新汲洒莓苔。古松百尺始生叶，飒飒风声天上来。
太真宫室上方新，归去先垂紫诏人。天目洞霄期过处，星冠应不冒风尘。
念念须自见其心，莫教随世枉升沉。勋名盖代一场梦，惟有此心无古今。
秋风落叶满空山，古寺残灯石壁间。昔日经行人去尽，寒云夜夜自飞还。
贺雪宫门上表归，貂裘犹带六花飞。海南新送收香鸟，转觉清寒入翠帷。
挺挺琅玕傍石坡，丈人君子一尘无。国香亦是清高物，结佩曾供楚大夫。
长安何处买花还，玉女窗前两度攀。可惜汉宫都不管，一枝春色借人间。
匡庐江涛不可经，武夷南天空自青。何似三茅近京国，缠联王气会仙灵。
别驾方当展骥足，飘然托足疾归休。大儒晦翁足亦跛，古今不跛谁同流。
云际依依认旧林，断崖荒磴路难寻。西山望见朝来雨，南涧归时渡处深。
轻盈掌上艳阳新，再睹昭阳殿里人。谁说六朝金粉尽，一身当得秣陵春。
琪树三朝种已成，绿阴回合啭宫莺。伤心辇路生春草，不见素娥花底行。
一炷沈烟一案书，怜君重葺紫霞居。溪山朝暮能新美，世虑尘缘并扫除。
历尽危机歇尽狂，残年惟有付耕桑。麦秋天气朝朝变，蚕月人家处处忙。
不学诗书君勿嗤，人间情伪古难知。第看陵麦青青句，尽是当年发冢词。
北客多夸阳朔山，今朝了了见层峦。定知万壑干岩胜，不似山阴道上看。
功成无罪付廷平，借援东朝始得生。若使当时逢吕后，诛夷又是一韩彭。
宫衣拭泪出金銮，万里边风拂面寒。举目不堪风土别，梦魂夜夜绕长安。
双石巍巍慰眼青，满朝珍重佐公铭。官城府寺俱灰烬，翻使他人漫涕零。
久脱朝衣学道装，溪云野鹤作身章。何时九转丹砂熟，却插金貂侍紫皇。
鹅鹜声暗雪意豪，直前不惮夜行劳。更能櫜鞬尊裴度，千古人知李愬高。
五柳阴阴逼酒清，一杯须见故人情。明朝马上听黄鸟，不似樽前唤友声。
故国松楸魂欲断，山城伏腊亦堪怜。莪蒿细辨年来味，兰芷轻笼雨后烟。
香炉峡口女英雄，巫峡风流事不同。古庙千章唐代木，舟人再拜祝长风。
帐殿春眠日色饶，掖垣簪珥自群僚。中官又启排当就，亭午传宣且放朝。
玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
簿书堆里得抽身，梅柳风前触眼新。报答好春还著语，今朝犹喜是闲人。
彩幡双燕祝春宜，献寿迎祥重此时。腊雪未消宫树碧，早莺声在万年枝。
朝罢金门载笔回，碧帘风静玉堂开。花砖草绿垂书带，词赋谁知太史才。
万国儒绅肃鹭行，九天阊阖觐龙光。东连碣石悬𫛛鹊，南度秦淮有凤凰。
花担移来锦绣丛，小窗瓶水浸春风。朝来不忍轻磨墨，落砚香粘数点红。
圣主终朝勤万几，燕居专事养希夷。千门永昼春岑寂，不用车前插竹枝。
宝马鸣珂御苑东，路人争识小司空。看君昼锦应难似，两袖天香出汉宫。
黄𫄟制袍白布裤，长须扶拜翁翁墓。残骸倘未随朝露，鱼菽一年来一度。
陵谷迁移尚故墟，天盈商罪未蠲除。古今行客同嗤骂，何止三篇泰誓书。
夫命已从兵下殒，妾身宁向井中亡。何村千古青山地，应合更名节妇乡。
木叶疏疏灯灺长，酒醒风雨到匡床。明朝西市街头望，溪水应添几尺强。
金粟蟠心玉作团，渊明千古寄高寒。苦无嘉客同清赏，终日凭栏尽自看。
宫阙岧峣俯碧空，九门未晓月朦胧。马嘶南陌东风远，回首神京一梦中。
玉笥仙坛葛稚川，古人何在岂徒然。君行但作游山想，不就丹砂也自贤。
锦江宫苑已成尘，啼血千年恨益深。月满空山花满地，一声愁杀未归人。
连理枝头花正开，妒花风雨苦相催。愿教青帝长为主，莫遣纷纷落翠苔。
蜀王小苑旧池台，江北江南万树梅。只怪朝来歌吹闹，园官已报五分开。
天荒初破起乡风，东普声名日愈隆。回想国人矜式处，先生功倍蜀文翁。
只说闽山是故山，今朝倏已出闽关。古今经济谁无憾，毕竟还须早丐闲。
檐声滴碎玉阑干，开尽梨花亦懒看。燕子不归人寂寞，深深宫殿锁春寒。
古寺萧条枕碧漪，几人泚笔好题诗。客船也有钟声到，不是姑苏夜半时。
委巷回风多暮尘，阶前老蒿长刺人。呼童荷锸相料理，忽见庭花放锦新。
步出湓城吊古馀，前程又复即舟居。客身到处无荣辱，随分萧条两箧书。
才开雉扇见宸銮，天乐催朝尽女官。宝驾中天临百辟，五云深处仰龙颜。
与君今世为兄弟，未必秋香一夜衰。古往今来只如此，九重泉路尽交期。
谁把燕支染白云，桃花流水日纷纷。秪疑古寺颓垣下，犹压当年蛱蝶裙。
闻说襄王有故宫，山头斜日映丹枫。阳台应在云深处，遥听猿啼碧岫中。
世间乡族最为亲，强半逡巡是古人。纵使江南官况好，也应回首一伤神。
一叶丹枫趁素秋，都将旧管涤新愁。深宫谁识无穷恨，只有年年御水流。
酒或三行或五行，主宾会数而情真。古人冷淡今人笑，司马家风邈绝伦。
两翁何处访知音，涧水松风总是琴。识得此中千古意，子期端合铸黄金。
江上柴门照夕阳，牧童蓑笠下牛羊。明朝依旧山前路，溪北溪南花草香。
江北江南纸鹞齐，线长线短迥高低。春风自古无凭据，一任骑牛弄笛儿。
那能逐逐老风尘，三尺虬髯七尺身。若待尚平婚嫁毕，古来名岳定无人。
琳宫仙老鬓虽霜，不厌山头石径长。杖履更为他日约，姓名聊记旧碑旁。
夜寒孤笛水边楼，忆著西风古塞头。一曲落梅吹得苦，吹人不管听人愁。
不须娇逞舞腰支，不须巧画宫妆眉。只把千丝万丝结，结住行人无别离。
青溪阁上看青春，一度春风一度新。堪笑南朝江令老，北朝依旧作词臣。
翠瓮分醪出上尊，玉盘传膳给朝飧。甘瓜脆果频频赐，敕遣诸臣免谢恩。
沮人言盗纵君骄，蒙蔽终难止绎骚。到底国亡身亦死，措心何异相秦高。
渭桥夹道上瑶卮，甲馆画堂开祸基。甘露三年造新室，不关飞燕入宫时。
南国烽烟拥二酋，皖城千雉望旄头。地当三辅惊多垒，谁向军中借箸筹。
怪底中秋尚郁蒸，滂沱三日势如倾。今朝雨霁新凉入，始信清秋本自清。
玉京真子名太一，因服日华心如日。此心不许世人知，只向仙宫未曾出。
建业斜峰入望遥，行边剑气倚青霄。凤凰台上青青草，几度题诗吊六朝。
道义悠悠贯古今，当时讲授意精深。如何只用权谋术，不说经纶济世心。
为人心切屡忘家，力量方知有等差。莫信空山葬冠剑，且吟古屋画龙蛇。
千年铜雀荫歌尘，张老澄泥解逼真。我有古端钧玉德，中涵雨露炳星辰。
春去春来花又花，寻仙何处是仙家。堪嘲落魄江南客，也问人间古押衙。
御前亲赐密云龙，讲罢分行帝在中。起揖坐尝还再拜，侍臣趋出辇还宫。
濯锦江头千万枝，当年未解惜芳菲。今朝得向君家见，不怕春寒雨湿衣。
阴厓水必到沧溟，石罅涓涓势已成。万古乾坤流不尽，望湖亭下更分明。
玉箫吹断几黄昏，南国风流竟莫论。帝子不悲秋色晚，墨痕何以著啼痕。
拖犁蚤穗已成科，拾穗有人行且歌。弋路自来还自去，今人心契古人多。
丈夫效死以成人，何事临危反爱身。有腼闺门全节义，伤今思古泪沾巾。
老涪一笑古风天，宋雅堂堂二百年。点尽白头山阁雨，为谁聊泊太湖船。
早潮才落晚潮来，一月周流六十回。不独光阴朝复暮，杭州老去被潮催。
盖世英雄冠古今，干戈未定日相寻。帐中一夕悲歌处，霸气难降儿女心。
吾家于衢守于睦，治馀何以乐且闲。仙棋一局钓一壑，烂柯山下严陵滩。
多情多感自难忘，秖有风流共古长。座上不遗金带枕，陈王词赋为谁伤。
千山万水玉人遥，人事音书谩寂寥。惆怅一年春又去，更无消息到今朝。
玉树玲珑古刹栽，寄根高自托蓬莱。人间春色长无比，一朵优昙日日开。
潞国诗来秘监时，青山入梦早思归。于今喜接期颐寿，还忆江南旧钓矶。
每夜烧灯频草奏，夜分直到御前开。中官门隙争传递，知是南宫礼疏来。
鸱夷古锦犊车辕，盘薄沙鸥舞蝶前。少日长安聚蚊梦，莫年诗酒解随缘。
闲窗放入四山青，古篆无烟气自清。风不鸣条花著露，一湖春月万蛙声。
为国先须班马政，蓄储专以备兵戎。近来贵室豪家子，金勒雕鞍纵侈风。
从微至老走风尘，喜见乡园第四春。独舞东风醉西子，政缘无语却宜人。
夕曛洒润抵朝阳，悔祸天心忽降康。试向翳桑阴里听，声声布谷唤人忙。
诗人偏爱渔人乐，渔乐诗情一样奇。欸乃数声烟雨外，非宫非徵自成诗。
生竹青青作挽强，牵过七十二峰长。峡口滩高忧挽断，三朝不得上浈阳。
纸窗竹屋闭幽深，古木檐头对好阴。大巧家风祗如此，世人何苦用机心。
九月西风太白高，笑麾白羽气偏豪。明朝扫振辕门捷，准拟卢江倒浊醪。
东风花国是吾乡，一点春心日日忙。昨夜牡丹丛里宿，满庭风露梦魂香。
色染蔷薇水麝薰，静中时有暗香闻。上人生怕花料理，未信真能恼石君。
绿槐分影到堂东，人物犹存相国风。胜日有期开寿燕，沙溪春酒一尊同。
宫监何年百念消，冠簪惊见髻萧萧。挑灯细说前朝事，客子朱颜一夕凋。
金井梧桐一叶黄，亭亭玉树映秋光。马嵬坡下人千古，幻出当时粉面香。
桂树琼宫大十围，仙郎频折斗芳菲。素娥有意供金母，灵药犹教满袖归。
春深古寺燕飞飞，深院重门客到稀。我正寻花花尽落，寻花还为惜花归。
恰到长安风色晴，一条石径坦然平。与君曳杖寻虚去，全似仙宫岭下行。
岸侧枯杨卧玉龙，卸残鳞甲趁天风。明年更作垂垂绿，会率莺花入汉宫。
从知枯淡芬芳远，自古荣华朽腐多。且作从容廊庙看，一丘一壑觉如何。
瘦筇吟倚上苔梯，路入深林望转迷。料得仙宫应不远，白云深处午鸡啼。
忍穷待死十年间，老子谁知老更顽。溪友留鱼供晚酌，邻僧送米续朝餐。
心熟家山梦不迷，孤峰寒绕一条溪。秋窗觉后情无限，月堕馆娃宫树西。
百亿须弥理固有，八九云梦何足吞。天下广居君识否，一间茆屋寄孤村。
月色平铺映碧流，孤村寂寞冷烟秋。偏怜泽国长须侣，也占朱衣一点头。
朝来行药向秋池，池上秋深病不知。一树木犀供夜雨，清香移在菊花枝。
日暮浔阳古渡头，芦花瑟瑟似含秋。悬知司马江州泪，不为琵琶也自流。
十指宫商膝上秋，七条丝动雨修修。空堂半夜孤灯冷，弹著乡心欲白头。
簪花楚楚归宁女，荷锸纷纷上冢人。万古人心生意在，又随桃李一番新。
国亡家破此心全，氐与鲜卑两付天。王猛开心似诸葛，风云无望白头年。
千丝杨柳拂征篷，一望菱花漾晓风。人在画楼高处立，鹭鸶飞入水晶宫。
开藩甫及四十日，籍甚治声过所闻。吏畏神明简朱墨，民怀清净乐耕耘。
曾从秘阁写苍筠，嶰谷千竿雨露新。江国只今鸣凤远，一枝犹带玉堂春。
皎皎冰盘莹百围，广寒宫殿见依稀。青山万叠浑如洗，浮翠光中一镜飞。
怜尔朝朝向绣床，只薰东莞女儿香。琼州为买奇南去，不惜天风接海长。
暖床斜卧日曛腰，一觉闲眠百病销。尽日一餐茶两碗，更无所要到明朝。
白沙岸头秋气清，仪真郭里早潮生。五云北望金台路，初是朝天第一程。
夜窗相对不成眠，苦为离愁定不然。政以苍生未苏息，思君日夕望回船。
茅屋秋来破不胜，野云沙树自层层。老夫生理今抛废，日日江潭去采菱。
山人本在山中住，偶向城中卖药去。不道石潭龙出云，失却朝来下山处。
松风竹雨共谈空，楼阁参差古叠重。急水滩头道人住，亦如前佛在因中。
袁郎风格抗浮云，咏史高吟世未闻。乘月泛江今古有，不知谁是谢将军。
洛阳旧有神明宰，辇毂由来天地中。馀邑政成何足贵，因君取则四方同。
春连禁籞绿阴交，对面晴烟舞翠蛟。最是君王游幸少，宫花浑未识鸣鞘。
山束红门势若蹲，登登石路入云根。穹碑层构中天起，圣德神功万古存。
已分山林著此臞，一科端不补遗馀。朝来忽遇非常眼，废却窗前半日书。
流风回雪满蓬莱，堕叶飘花海上来。隐隐珠宫连月起，亭亭银阙向云开。
儒林冠冕国蓍龟，黄发同时二老归。出处古今难一槩，青天未可戴盆窥。
石几朝朝立鹭鸶，苔檐露折野棠枝。荒台千尺非无意，不与旁人再下丝。
遥天月晕一环红，明日商量定起风。想怕玉娥心绪乱，故教闲住广寒宫。
阿连折简能招我，危坐哦诗正忆渠。不是下山防破戒，政缘抱病怯行舆。
孙枝郁郁遍三秦，溜雨笼烟不记春。若论花黄忙举子，已曾忙过九朝人。
流苏绡帕缀双悬，百对华灯火树燃。五帝行宫初出境，家家香火送神钱。
乔家姊妹尽知书，宫样云鬟学得梳。虽在流离欢亦足，中郎有女不能如。
关雎麟趾久无声，谁共周官识治平。独抱遗经身己老，空山落月梦魂惊。
侵寻半月是花朝，大雪漫天五日飘。腊月如春众芳吐，繁华时节却萧条。
雄名凛凛振沙陀，为国功深柰老何。多少三垂冈上恨，伶人都进百年歌。
圣贤事业理难同，僭作新题欲自攻。王事兼施吾岂敢，傥容思勉议成功。
千亩寒林一树梅，自妍自笑已堪哀。今朝更被风吹却，拟遣春从底处回。
天地深恩讵可忘，寤生忠孝两俱亡。身从何出翻囚母，国是谁封敢射王。
秋来欲见紫髯翁，待得梅花细萼红。记取上元灯火夜，道人犹在水晶宫。
半藏舍利半莓苔，劫火曾经未化灰。芳草年年春自绿，六朝往事一寒堆。
后来台席更何人，都护朝天拜近臣。长笑当时汉卿士，等闲恩泽画麒麟。
门径春风翳草芽，懒将心事弄铅华。惊回午梦闲啼鸟，斜倚宫墙看落花。
琐窗宫漏滴铜壶，午梦惊回落井梧。风递乐声来玉宇，日移花影上金铺。
积雨古墙生绿衣，幽花点点弄秋姿。黄昏楼角看新月，还是年年牛女时。
老僧住处一园蕉，古刹曾经劫火烧。石上坐残霜满衲，开门月堕九江潮。
泪血今朝洒凤山，凤山元只在人间。非关旅殡无寻处，不与皇华共载还。
鸾驾翩翩驭晚风，积苏宫阙夜濛濛。明朝遣觅铁如意，应在凉州酒肆中。
春赛人多向岳宫，纷纷鸡鞠是秦风。楼中白帝筝琶绕，妓女边妆队队同。
织锦为书寄雁飞，功名从古恨无机。良人白首沙场里，何日封侯建节归。
筑垒山前捍道冲，保全黎庶著仁功。寒鸦也解知恩泽，来往飞鸣古堑中。
自倚婵娟望主恩，谁知美恶忽相翻。黄金不买汉宫貌，青冢空埋胡地魂。
敕下天题法曲新，书生赋奏太平春。雕盘红袅宫花朵，赐与传胪第一人。
天香不染麝煤烟，家近龙宫宝藏边。世上铅华无一点，分明真是水中仙。
大江明日片帆飞，南指梅花大庾归。新妇秦筝多逸响，朝朝暮暮奉庭闱。
天宝年中日正迟，沈香亭上看花时。梨园一曲新翻谱，白发宫中总不知。
黄金不惜买蛾眉，拣得如花三四枝。歌舞教成心力尽，一朝身去不相随。
波涛端不为君休，风雨何曾管客愁。自古诗人磨不倒，一樽大笑谢阳侯。
离宫春草莽萧萧，碧树啼鹃对寂寥。回首可怜花郭暮，几堪愁醉玉容销。
宝篆丝丝一炷烟，早朝曾近御床前。凭君试问黄庭诀，愿得长生不记年。
古风萧索不言归，贫贱交情富贵非。世祖本无天下量，子陵何慕钓鱼矶。
纯衣黄冕历星辰，白马彤车一百春。莫道茅茨无复见，古今时有致尧人。
四曲烟云锁小楼，寺临乔木古溪头。僧归林下柴门静，麋鹿衔花自在游。
理则无形气是乘，气随夜息理斯存。息时无感犹当验，昼不能清夜亦昏。
五湖范蠡携西子，三国周郎嫁小乔。盖世功名聊唾手，何妨樽酒醉妖娆。
皇宫西畔閟层丘，别有天门洞壑幽。玉树金亭云雾里，年年此地奉宸游。
短篷烟雨泊鸥沙，剩有鱼钱到酒家。近日人间多赋敛，争如水国作生涯。
未放枝头嫩叶青，先开绛蕊照春晴。若无颜色宜宫院，安得花间御带名。
吏治区区岂不任，吴中已自富才能。还应占位书名姓，学取蓝田崔县丞。
大安高阁正当中，龙虎旌旗卫两宫。近日春坊谁辅导，相君班序冠三公。
微云霮䨴弄馀春，清晓微寒尚著人。重理裌衣温卯酒，绿阴啼鸟闭衡门。
自古英雄遇者稀，为郎未是不逢时。江湖亦有如公者，两鬓苍苍理钓丝。
三郎好女思倾国，一霎沉酣四海奔。汉业巍巍英主事，内庭供奉孔家孙。
昭亭山色无纤尘，昭亭潭水见游鳞。长松碧筱入古寺，石上高僧度几春。
不到垂虹十四秋，聊倾卮酒酹沙鸥。蹄涔一勺闲风月，老眼关河万国愁。
玉轸闲挥望太空，目随中散送征鸿。无劳郢国千人和，白雪晴飞大海东。
闲倾清圣浊贤酒，稳泛朝南暮北风。射的山前云几片，一秋不散伴渔翁。
张翰东归尚黑头，石湖重理旧渔钩。不知人对燕山月，笛里梅花独夜愁。
群凶用事人心去，大义重新天意回。解使中原无左衽，斯文千古未尘埃。
西湖湖头第一花，不随凡卉媚韶华。自怜玉骨清如许，服得朝来一片霞。
古木寒林欲断魂，家山落日近黄昏。相从便问桃源路，绝顶人行何处村。
湖边高节与谁邻，落落寒松往往皴。就使衡门已尘土，不妨千古自阳春。
人间无处避炎蒸，身在瑶台最上层。学士大书金字帖，宫中巧篆绛绡缯。
自恨寻春去较迟，古来四事巧相违。如今说著成离恨，曾为梅花醉不归。
阆苑当年砚席同，别来三十八秋风。东朝新命西归去，珍重贤哉鹤发翁。
莫言雨后长蓬蒿，恍惚溪边见小桃。待得数朝开烂漫，更须防避晚风号。
千古风流八咏楼，江山留与后人愁。水通南国三千里，气压江城十四州。
东南一望日中乌，欲遂羲和去得无。且向秦楼棠树下，每朝先觅照罗敷。
小泊稽庄月正弦，庄官惊问是何船。今朝哨马湾头出，正在青山大路边。
断陇横冈苍雾屯，停骖为问古桃源。共言夜半传飞檄，正是当时花竹村。
小桥官树绿无央，袖手东风日正长。料理只今谁到我，祇宜煎茗坐僧房。
予欲无言见仲尼，子渊终日只如愚。古人冷淡今人笑，咸辅颊舌口嗫嚅。
甲帐居神本妄言，露盘犹在国东迁。欲知千载金人泪，为耻君王不得仙。
庙下春行香雾合，观中朝茹药牙尖。故人别后无消息，荒草生坟白露沾。
逌然谁识坐忘心，拥褐无言闭息深。庭竹自摇人语寂，终朝相对祗胎禽。
草虫悲咽不能言，乱逐螟蝗瘗古原。水底痴龙正贪睡，瓮中蝎虎更衔冤。
上国归来路几千，浑身犹带御炉烟。凤凰山下敲篷咏，惊起山翁白昼眠。
先生自是醉乡侯，傲睨乾坤隘九州。万古青山埋不得，生前只合葬糟丘。
船头船尾富欢声，高挂云帆四体平。时见南陲山隐约，明朝定拟到金陵。
佳人早幸已从良，好治丝麻理素妆。休向人前售歌舞，春风宁得几时香。
三岁欢娱曾不足，一朝离别已伤多。海棠花畔听丝竹，无奈风光入眼何。
朝入羊肠暮鹿头，十三官驿是荆州。具车秣马晓将发，寒烛烧残语未休。
一秋吟思奈天悭，醉面无因点缬斑。衮衮簿书成底事，朝来爽气在西山。
神女音容讵可求，青山回抱楚宫楼。朝朝暮暮空云雨，不尽襄王万古愁。
绣阁朝来兴颇新，试拈钱卜问归人。花言巧语梁间燕，旧馆新妆镜里尘。
草中漫说千年润，花里休夸百日红。毕竟有生俱有尽，大椿朝菌得无同。
胸中历历古人诗，妙用纵横自一机。管得杜韩惊且泣，斓斑要作百家衣。
铁干铜柯耸碧霄，凌霜傲雪过前朝。生来不是墙头柳，耻向东风舞细腰。
盖世功名意气雄，楚齐国大势难容。从容进退知天道，一邑封留事赤松。
山头龙气郁岧峣，山下梯航万国遥。千古中峰在霄汉，至今犹受众山朝。
新赐宫衣雪色如，归荣况及早春初。公卿祖帐都门外，人道风流似二疏。
声势何劳斗似牛，看看一雨到山头。大家不肯勤王去，只待槐宫坏即休。
河济谁言不共流，青春恶浪古怀州。荡摇少室三花树，倒映天坛白石楼。
春潮覆草半江青，长水分涂客未经。少理蚕丝多织布，百家烟火傍朱泾。
翠竹红榴掩映间，柏台清昼鸟声闲。情知物理相关处，心与乾坤一样宽。
白昼谈禅木上座，清宵同梦竹夫人。此心莫逆仙宫下，一片乾坤特地新。
天资权谲性圆通，相业开元治效中。至死未能忘故智，乞铭犹自算燕公。
舐痔曾闻获乘车，王卿妙艺复何如。祇应杜老波澜笔，绝似齐人治验书。
塞北梅花羌笛吹，淮南桂树小山词。请君莫奏前朝曲，听唱新翻杨柳枝。
古树横斜涧水边，野桥村市独暄妍。玉堂路杳无心到，甘与渔翁系钓船。
长怜拙宦似今朝，愁水愁风上汉遥。何似长年回鹢去，满帆秋色下枫桥。
千古南谯炳地灵，穿云雁塔自层层。残烟落日荒墟上，父老相传落雁亭。
分别层溪与远峦，天章寺里雨中看。会稽内史风流甚，赖得中朝有谢安。
幽栖枹朴古先精，宴坐参同元化并。一炷清香腾瑞霭，云端时透步虚声。
诛茅结屋方丈阔，买酒浇肠升斗悭。古寺隔林人阒寂，祗传钟梵到山间。
爱花千古说渊明，肯把秋光不似春。我重此花全晚节，剩栽三径伴闲身。
娘子宫中仪体新，八姨羞把旧妆匀。画罗瑞锦难相称，故著龙香簇绛巾。
花正纷纷草正菲，登山久约谢元晖。无情最是连朝雨，阻我东风倒载归。
不独分身在此州，通身灰土浑常牛。一从恼乱春风后，千古春风不断头。
衲子相逢不问年，袈裟遍拂五茸烟。朝来试剪吴江水，著尔空林落照边。
世间无远可为游，六合朝行夕已周。坛上夜深风雨静，小仙乘月系苍虬。
簪组虚加病倦身，暮年始羡葛天民。门前幸有田堪治，旋买渔舠学放纶。
前朝无限贵公卿，后世徒能记姓名。唯此天津桥下水，古今都作一般声。
倦游如此不嗟穷，醉眼犹能远送鸿。笑我老无湖海气，但思疆理事南东。
高台云散古城西，潮落空江月向低。此夜慈乌应绕树，羽毛寒尽不成栖。
不随沙鸟度凉风，款款孤飞过旧宫。十里湖山依旧在，野莲无主向谁红。
云门寺外逢猛雨，林黑山高雨脚长。曾奉郊宫为近侍，分明㧐㧐羽林枪。
兴国寺中谈道日，鹅湖山下论心时。百年公案今宵合，接得乾坤真化机。
碧殿凄凉新木拱，行人尚识昭仪冢。麦饭冬青问茂陵，斜阳蔓草理残垄。
萧萧碧树隐红墙，古庙春沙客断肠。真霸假王谁胜负，淮阴高冢亦斜阳。
说法无如这个亲，十方刹海一微尘。若能于此明真理，大地何曾见一人。
乖崖救火出人间，造次来分太华山。收拾如今到山处，明朝不见藕如船。
白头一枕小庐山，偶寄孤松十竹间。朝市山林俱有事，今人忙处古人闲。
一篇为惠枉瑶封，疑得仙文自蕊宫。始信夫君才力大，居然天地入形笼。
少年身寄市朝中，俗论纷纷聒耳聋。清绝宁知有今日，高眠终夜听松风。
堂堂十乱欲兴周，肯使君王死作囚。巧笑入宫天亦笑，可怜元不费深谋。
相向相鸣两缟巾，海棠风暖上林春。今朝识得眉黄意，同立花间报主人。
昨日龙舆幸宝文，宸毫金轴展风云。前朝御印从头拆，重整牙签甲乙分。
昔人从此吹箫去，万古高台对水流。试看旧时明月影，夜深钟鼓五云秋。
芦荻花飘杨柳衰，云山望望隔京师。湘南自古多离恨，况是猿啼雁叫时。
考古年来喜有徵，相携步步上崚嶒。皇华使者归朝著，好为诗翁说禹陵。
战鼓无声落日黄，英雄自古是天亡。乌骓不失阴陵道，岂有山东与汉王。
蘼芜涧边春草青，桃叶渡头江水生。女郎到此歌一曲，不尽今来古往情。
前朝相补一官归，东海僧传五字诗。今日蒲轮徵不去，逢人笑指鬓边丝。
长门槐柳半萧疏，玉辇沈思恨有馀。红泪旋销倾国态，黄金谁为达相如。
池废新亭亦已无，遗碑半灭卧春芜。文章绮靡虽非古，今代词人不办渠。
服殷自古称文王，几见符膺把纣亡。谁谓老奸亟篡事，禅台空立在繁昌。
满空飞雪堕阑干，长信宫中夜不寒。自是寿阳妆额蚤，错教人拟落梅看。
玉杯问月乾坤窄，彩句吟秋鬼魅愁。千古神游何处在，若非蓬岛即瀛洲。
菊坡亭外草连天，重担何人一着肩。诗送先生远归国，卧将双耳洗山前。
圣人嘉礼诏亲农，万国元年开景龙。内侍半天传玉册，百花深处见昭容。
谢郎双桧绿于云，昏晓浓阴色未分。若并亳宫仙鹿迹，定知高峭不如君。
老僧拂榻人不知，独与清风事来去。朝昏宴坐向轩中，此身便是清风主。
西湖秋尽叶如烧，画舫清歌出六桥。莫上孤山频吊古，朝云坟上草萧萧。
渺渺荒陂古埭东，柳姑小庙柳阴中。放翁老惫扶藜杖，也逐乡人祷岁丰。
露井桃花似玉妃，东皇频使著绯衣。晴开朵朵如杯大，醉杀朝阳露未晞。
漫道玄关不待人，潇然独善竟何邻。千言牛背传关尹，今古人心始谷神。
来时欢笑去时哀，家国迢迢向越台。待写百年幽思尽，故宫流水莫相催。
玉燕古钗堕寒水，曲塘无波深见底。茨菰菱叶烂成泥，唯见芙蓉抱香死。
拚饮如何更问人，樽前不见李元宾。晨朝有酒晨朝醉，莫待黄昏老却春。
恭惟持节日畿边，抗疏公车首荐贤。议论不能符国是，精诚直可动渊泉。
大廉山外小廉山，叠鼓扬旗第一湾。朝拥舳舻横槊出，暮驱酋馘凯歌还。
身慵常愧扣朝钟，每听楞伽是梦中。今日别来应共笑，犹悬旧榻待秋风。
半生作计在田庐，习懒何曾好读书。谁却画作古人样，旁边还是欠犁锄。
华清宴罢卷霓裳，重立东风并海棠。凤琯莫吹新制曲，有人乘月倚宫墙。
圣门事业远难攀，立志须同古孔颜。井不及泉犹弃井，山如亏篑未为山。
江表人材独数公，南朝台阁是家风。景星但欲争先睹，还许从容广座中。
君看人迹蝶来轻，踏得林间路作坑。古路今人行不得，一时移上上头行。
冠盖追随寂寞滨，绝甘宽我未闲身。古来把酒持螯者，便作风流一世人。
滥向文华辱赐金，侧身北望五云深。都将至渥归南亩，瓜瓞绵绵万古心。
典刑堪受百花朝，风致宜为万世标。啮雪节刚难屈膝，拈花妙法愿埋腰。
九郡饥民望使轺，阳春有脚不辞遥。更须速返鄱君国，莫遣诗筒久寂寥。
朝来霁色快行人，嫩绿妖红照眼明。去去谅无留滞叹，不妨寒食半阴晴。
任昉台前记别离，阖闾城外哭君时。今朝孤馆看图画，万水千山不尽思。
浮家泛宅古无多，只有高人张志和。心似虚舟元不系，泊然聊与世同波。
画品通神绝世无，龙姿凤质照珊瑚。自缘家国关心事，不写銮舆幸蜀图。
海滨朝夕易炎凉，湿气蒸人沁薄裳。昨日崖州有船到，满城争买白槟榔。
长恐心期愧古人，半生曾未拜车尘。独怜身世枯蓬草，零落秋风不见春。
撑空嶙峋一石古，呼水来作飞泉鸣。摩挲徙倚坐弥久，便欲老此岩之扃。
一语能平百战尘，两朝赤子尽归仁。十年困卧边亭鼓，同祝公年是几人。
飞流千尺挂晴空，绝壁霏微入望中。有客欲追河朔饮，恍疑身在水晶宫。
腊日天寒苑猎迟，猎回诸卫龊枪旗。女真王子新朝觐，旋遣黄门赐口脂。
三月啼莺正满山，傍花随柳水云间。古来曾点称如许，不是天公不放闲。
关中失鹿人争逐，一去鸿门不可寻。千古英雄死遗恨，封侯庙食更何心。
上古遗书究治终，长编通鉴更参同。端居坐照无穷事，何用江心百炼铜。
冠带朝回夏日长，石泉仙井橘浮香。井傍双玉凌空翠，结实须教引凤凰。
古木环池竹数竿，疏篱补菊屋三间。白云不放红尘入，无怪山人懒出山。
松窗梅雪岁寒馀，奉别城东古驿头。君去有行应可乐，我来独学重为忧。
鸦鹭争飞局局殊，便生国手亦难图。未曾落子有一著，王粲还能覆得无。
书缄辨博藏三耳，禅付凭虚石六眸。小郡岂容宽舞蹈，穷愁方著古阳秋。
欲得灵台拔俗氛，特将亭子倚青云。朝朝剩汲寒泉润，细点明时辅世文。
敲铜救月迥含愁，舫泊依然古渡头。人意惜惜灯黯黯，可知今日是中秋。
燕子楼空楚梦孤，舞人谁得似飞奴。朝来试彷眉峰影，何处青山不是巫。
古甃寒潮百尺清，伪王题品老佗营。渴来不饮盗泉水，特地翻为达磨名。
武皇未识长卿才，多向吴王故国来。谁见江南佳赏处，月中词客雪中梅。
片片新花发故梢，陇头流水一间茅。寿阳宫里如相觅，为道于今共石巢。
治世求归济物功，希夷入我道情中。从头日日被烦恼，烦恼思量总是空。
海国人中翰墨孤，国昌风韵正何如。逢人近问春消息，花落花开只读书。
雪霜未死阅年华，危叶萧萧战古槎。袅袅秋风官舍冷，半枝斜日带啼鸦。
诗人爱梅说道理，弄影团香未觉难。枝上乾坤参得透，不妨来此倚阑干。
喜逐刍荛禁苑东，舜弦调处剩薰风。戎葵学得宫衣缬，不作人间锦样红。
风骚开国胙寒岩，劳绩批书课翠岚。梨子要肥千取百，菊苗每摘一生三。
北顾宫庭暑气清，神尧圣禹继升平。今朝建德门前马，千里滦京第一程。
祝史无私本为民，大和丕应泰阶平。昕庭未受群臣贺，先过东朝谢礼成。
惭君知我命龙钟，一纸书来意万重。正著白衣寻古寺，忽然邮递到云峰。
飞来两雁不成字，偶得一滩相并眠。南国江天秋欲雨，西风木叶夜如年。
横玉初登斗样台，倚栏一带雪花堆。儿时亲见前朝事，不忍春深载酒来。
无限离愁未易裁，今朝不觉笑颜开。春风江上孤舟近，乌帽青衫见汝来。
开图好似吴兴笔，爱与青斑为写生。中有周诗千古意，子孙蕃大更才名。
袖舞秋风尾瘦藤，南归岳麓看传灯。先寻古殿经行处，唤醒当年吃攧僧。
鹏风九万是修程，驷马何妨缓辔行。圣治今方法元祐，白头尽耐立功名。
不厌东溪绿玉君，天坛双凤有时闻。一峰晓似朝仙处，青节森森倚绛云。
看花长想曲江春，燕子东风聚散频。君向水精宫里住，题诗还近玉堂人。
贤业虽长命不融，从来此恨古今同。为霖作砺君家事，未尽舒张数已穷。
日晚长秋帘外报，望陵歌舞在明朝。添炉欲𦶟熏衣麝，忆得分时不忍烧。
岧峨第二石城峰，雉堞天然不费工。妙典飞升何处是，城头咫尺紫霞宫。
十载读书松竹林，壶觞歌咏有知音。君今别我市朝去，谁伴寒窗拥鼻吟。
绿云慵理黛痕销，时把金簪竹上敲。但得黄金能买赋，何须珠翠斗妖娆。
隐约湖山一点青，秋风归去阻云程。贝宫珠阙无寻处，夜夜凌波哭月明。
海国山山叫子规，不知何处卸征衣。拳头自是娘生底，莫向诸方肋下挥。
青骢浴罢出金堤，草软沙乾散玉蹄。明日早朝催立仗，晚凉牵过御沟西。
石磴飞桥转古坛，钟声敲断水云寒。道人不复夸盘鼎，自得心传养内丹。
上寿春朝观外庭，诏恩不许会公卿。即时二史书谦德，只使群官进姓名。
珠帘巧费水晶裁，万古垂垂浅碧苔。几度月钩钩不上，孤云能入此中来。
草暖云昏万里春，宫花拂面送行人。自言汉剑当飞去，何事还车载病身。
莲峰道士高且洁，不下莲宫经岁月。星辰夜礼玉簪寒，龙虎晓开金鼎热。
连城价重虽非玉，千古名存寿此山。野服闲居颇相称，无端因得玩如环。
松花落粉春昼闲，童子抱琴朝出山。明朝有意更相访，莫遣白云深掩关。
玉转珠回祖佛言，精通犹是污心田。老卢只解长春米，何得黄梅万古传。
金玉来符百宝新，羽仪严肃遍中宸。大庭躬授唯祗畏，惠泽遄敷万国均。
振锡归来又许时，苔痕犹污坐禅衣。是非不定空怀古，惭愧高人蚤见几。
宝殿遥闻佩玉珊，侍朝常是奉宸欢。要知各位恩深浅，只看珍珠罟罟冠。
林外滩声砌下泉，泠泠幽响静中传。朝衫却染京尘去，争得夫君醒醉眠。
野树萧疏见女墙，沙滩清浅竞褰裳。城中宦达知多少，曾向南宫识二良。
近有平林远有山，先生无日不开颜。杜门有味心千古，何用浮名落世间。
柴垒穿壕见古坟，元嘉东府惠连文。可怜名字知音少，祇使双棺万古闻。
烟含玉树风生细，日永宫花漏出迟。深殿未尝知暑气，水精帘拂砌琉璃。
云开远水傍秋天，沙岸蒲帆隔野烟。一片蔡州青草色，日西铺在古台边。
宫罗五彩出天机，锦浪神鱼烂满衣。知尔乘云露头角，便从天上赤龙飞。
兵书司马足齐名，盟母戕妻亦骇闻。主少国疑身不免，先知已自服田文。
车马纷纷送入朝，北岩灯火夜无聊。中年到处难为别，也似初程宿灞桥。
长安万家悬甑里，风捲尘沙当昼起。五侯堂上冰成山，朝见成山暮成水。
德胜东平弟与兄，共夸乐国似蓬瀛。近闻传令安黎庶，欢动山南十万兵。
玉颜无分住天家，愁倚西风望翠华。万里龙沙休恨远，长门宫里即天涯。
宫云拥节下青冥，巨岳通川草木荣。传语祠官休秘祝，汉王深意在苍生。
吴王宫绕百花洲，十里香随脂水流。芳杜尽凋惟鸟雀，飞来飞去候龙舟。
丹枝近岁出深宫，合向严宸伴晚枫。珍重幽轩无俗物，月中根垡日边红。
山头玉气作朝寒，石涧春雷响百滩。知有高人绝尘虑，独临虚阁俯层澜。
新年京国竞繁华，东巷深居自一家。春到不如吴下晚，石湖诗里探梅花。
西来汀水欲朝东，万嶂千岩一缕通。急濑掀刀难坐望，轻帷短被卧秋风。
云堆西望贼连营，分阃何当举义兵。莫道羔裘无壮节，古来成事尽书生。
怪得朝来俯仰频，王明用汲有深仁。无为抱瓮先生笑，机械邪歈已玩人。
北朝羁宦意何堪，况复霜华满鬓簪。开府位高归不得，断肠空赋望江南。
鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。
鹰攫熊蹲听涧声，贵从巧画寓深情。李斯书上秦留客，安国谋行汉罢兵。
瓣香我欲叩苍天，处处民忧亦可怜。古歙未应愁地坼，三吴无计补天穿。
叹息西窗过隙驹，微阳初至日光舒。□□□长宫中线，添得思堂一卷书。
一夜云山落枕边，布衾清煖得安眠。五更门外闻朝马，始觉清风远涧泉。
国家三岁一郊天，万骑云从锦绣鲜。陟降圆坛彻黄道，更虚小次待升烟。
蓟门昨夜雨如倾，潞渚朝来波浪惊。自是虚舟能独往，商船持重不堪行。
曲巷高檐避网罗，朝来饱啄陇头禾。但令四海长丰稔，不厌人间鼠雀多。
远从天竺溯源芳，万古曹溪脉更长。草木已知津润合，至今山茗亦凝香。
古树尽归秋色里，人家常在水声中。数行旅雁入云去，一簇招提倚碧空。
轼辙文章储国器，郊祁科第振家声。龙钟痴叔情无限，力疾衔杯送远行。
细嚼芳英清肺腑，离骚一语传千古。灵均去后谁知心，幸有柴桑人作主。
老鸦声里度朝昏，凶吉由来我不分。惟有渊明心莫逆，一函经罢醉醺醺。
穷年兀兀究遗编，圣处工夫也自贤。政苦齑盐食不足，诸生毋诮腹便便。
自古诗人例怨穷，不知穷正街诗工。先生吟苦身尤蹇，恰似霜阶诉候虫。
紫云回曲韵游空，只伴霓裳在月宫。未到海棠花睡起，岂知愁雨复愁风。
李白欲巢五老峰，我来万里吹长风。明霞覆雪日光射，水晶宫在半天中。
环玦随波冷未销，古苔留雪卧墙腰。谁家玉笛吹春怨，看见鹅黄上柳条。
兀兀馀酣漱晚汀，古牺香雾入疏棂。捲帘归坐月弦上，隔岸远山青更青。
铅堑辛勤十四年，幸逢圣主得称贤。秃毫强会悠悠事，敏政当居俗吏前。
推篷滉漾失船踪，万顷玻瓈在沌东。政恋湖光挟山色，知心龙伯赠横风。
九重夙夜畏天威，何事晴明一夕非。不放明堂大朝贺，尽抛坊乐独行归。
阴森古木石心栽，清澈寒溪镜面开。斗起孤峰三百尺，从今唤作小飞来。
金花诏纸夜封芹，首录先朝社稷臣。贯日精忠格天业，狂胡勿谓汉无人。
千载追崇古帝祠，不知世代几推移。未须回首叫虞舜，今日亲逢虞舜时。
红芳暗落碧池头，把火遥看且少留。半夜忽然风更起，明朝不复上南楼。
三辅青衿拜下风，就中三礼更推公。似闻伯仲金华省，曾奏先朝白虎通。
阴阴棕殿水云苍，𫛛鹊风微夏日长。浑似醴泉宫畔境，千官齐立从文皇。
春入仙宫放碧桃，月华一点映初潮。夜中斗柄方移转，云外仙童弄玉箫。
洛浦歌残不见人，秋风三径露香新。天然富贵无雕饰，羞逐齐宫锦袜尘。
十月梅花开已多，蹇驴冲雪野桥过。亦知金紫趋朝贵，奈此当前清兴何。
欲知古寺传神处，便是东庵饮酒馀。谁道逍遥蓬岛客，最能提唱竺乾书。
日日空山一卷书，行吟孤坐外无馀。清风寺里僧来到，说道明朝是岁除。
朝阳初上藕花香，下马虚亭一味凉。山鸟自呼鱼自乐，谁云身世可相忘。
汉宫遗事剪灯论，共指青衫认泪痕。今夕惊沙满蓬鬓，始知永巷是君恩。
溪声一夜学回潮，檐溜家家瀑布飘。行李莫愁明日路，从来骤雨不终朝。
改罢新诗独自吟，忆君不至意沉沉。疏花对雨平栏静，芳草和烟古巷深。
闲来无事对山屏，古涧寒松畅野情。是处岩华高下色，几般幽鸟往来声。
玉泉流入汉宫墙，十里金堤半是霜。马上不知身是客，月明犹似过江乡。
何处山灵不识君，特将风雨涤炎氛。明朝不必峰头立，万壑松涛彻夜闻。
此物等为刍狗草，此飞等是土龙泥。东风自古西吹去，不是吹侬合向西。
东方千骑拥朱轮，衣锦归逢故国春。莫向西湖恋风月，鸰原知有望归人。
雾帐桃笙昼寝馀，此君那可一朝无。秋来冷落同班扇，岁晚温柔是锡奴。
丑短妍长熟用心，国家持换郭槐金。一门姊妹同倾晋，饿死犹轻罪更深。
折得瑶花第一枝，清明时节寄他谁。绝怜天上无真色，虢国夫人淡埽眉。
仙家既有灵符术，越俗兼为竞渡游。三十六宫迟日永，绮窗朱户彩云浮。
武皇何事驾虚空，金阙求仙路未通。王母不来方士去，茂陵可是广寒宫。
春到人间五十朝，桃花破萼柳垂条。东风何事犹吹雪，浪积墙阴未肯消。
谁写孤山伴鹤枝，早春窗下索题诗。今朝风景偏相似，是我寻他雪下时。
嫦娥深住广寒宫，不许人间信息通。秋来折尽婆娑桂，偷得寒香在月中。
合门传诏宴龙池，宫漏穿花月上迟。准拟承恩供奉处，镂金团扇乞新诗。
浙峰既有飞来者，菱石能无取去人。来去傥然均一理，欧公何苦把眉颦。
纷纷朝市竞秋毫，江上霜风正怒号。不问扬澜与彭浪，翩然东下日千艘。
月照宫城红树芳，绿窗灯影在雕梁。金舆未到长生殿，妃子偷寻阿𪃁汤。
朝来五马去寻春，谁信家家甑有尘。枕藉道傍宜细问，恐非芳草醉眠人。
茧纸松煤细作行，两诗字字可珍藏。书生伎俩成何事，只博虚名万古香。
故国江山梦里行，不期今日果长征。剑华休遣尘生涩，万事人闲总未平。
傍人休爱命皇华，即问何能报国家。长忆乡园旧庐舍，会须抛印自锄瓜。
金烛承恩出院迟，玉堂学士草麻时。明朝出国新端午，彩笔应供帖子诗。
后元富庶冠西京，万国讴歌仰圣明。恭俭断知元不改，太平天子法周成。
攀藤蹑石访幽客，茆屋参差松树隔。山童闻语不应门，古木千章鸣格磔。
浩劫循环无始终，年年玉李杲春空。初成未占兹山顶，古老唯传展上公。
几共浮图管送迎，今朝喜见不胜情。如何抖得红尘去，且挽清淮濯我缨。
红线如何别薛郎，座中谁是冷朝阳。魂销百尺楼头句，博得闲情闹一场。
法战场中树胜旗，话头何似问头危。古人减灶添兵处，切忌交锋蹉过伊。
诗卷书来兴转佳，好风应念客天涯。明朝再假一帆力，指日琴书可达家。
雉扇双分识圣颜，紫宸上合正催班。退朝花底纷归骑，春在金门万柳间。
太平风景四郊安，邻里穷时我亦单。五亩宫墙何固有，负刍一至路行难。
天家大事万年筹，龟坎蜗庐足自谋。解道安危诸老在，如今杞国费谁忧。
今古销沉几项斯，由来作者不祈知。看渠一片怜才意，合把黄金铸敬之。
孟轲死后惟董子，道义两言扩古今。性善七篇何落落，千秋不遇一知音。
颜君思似龙眠苦，贾赋伤于宋玉悲。万古忠魂元不没，令人惆怅大招词。
北江二月政春寒，初见桃花喜未残。腊月潮州见桃李，元来不作好春看。
茗碗朝朝怕侍儿，采花莫采称心枝。床敷爱就东窗暖，分付东风敌面吹。
髣髴风烟笠泽东，吴山不与越山同。谁家楼阁停歌舞，旧是夫差避暑宫。
磊落为人天下奇，来参佛法始知机。一言能悟圆通理，却笑刘聪事事非。
宫阙玲珑向晓开，有人云此是瑶台。梦中不记仙凡隔，听得鸾笙几奏回。
斜阳已在古松闲，杯酒相留未放还。此是古人真率处，谁知今日有梅山。
粉香金翠梦能甜，细写春悰入笔尖。却恐寻香飞便去，六宫争下水晶帘。
萧萧西日惨无辉，寂历空山海四围。莫向洪波怨亡国，也胜行酒着青衣。
别色官司御辇家，黄衫束带脸如花。深宫内院参承惯，常从金舆到日斜。
人望南风贾舶归，利通中国海南夷。珠珍犀象来无限，但恐青钱有尽时。
欲放乾坤万里春，要须先洗庾公尘。朝绅贺雨诗多少，谁是诗中讽谏人。
绮窗绣户又东风，丹掖游陪岁岁同。但愿太平无限乐，何须三十六离宫。
无穷台殿倚山椒，土价黄金向此消。常侍不来僧独在，游人还自说先朝。
云梦泽南古景陵，登临聚景在幽亭。几重湛湛陂湖绿，万叠阴阴桑柘青。
恃险三苗此为国，不知诸夏有华勋。两阶干羽七旬后，从此湖山方有君。
孝心日奉东朝养，俭德应师大练风。太史新年瞻瑞气，四星明润紫宫中。
故国来来八十程，登楼迷却桂州城。望乡不分千山隔，上趁金乌日里行。
千里相随论古今，河桥风雨夜沈沈。不知此日江头路，何似当年渭水深。
乌衣国里未安渠，万里来从天一隅。道是能传香阁恨，来时曾到故乡无。
时禽花底弄芳春，彷佛宫商入调匀。啼转长□声渐远，错疑仙乐度青云。
闻道先朝卿相家，方袍革履衬乌纱。不知此事何时变，昨日仙裳出看花。
中朝久已待元瑜，书记翩翩翰苑孤。裁罢明光诏五色，应题尺牍到潜夫。
上国名园买地栽，试知韩令是雄猜。香根𣃁尽成何事，不识骚人托讽才。
文士相轻自古然，堪嗟嘲咏费雕镌。元颜文笔非馀子，未可毛疵议昔贤。
宫殿隋梁所造成，殿门仍有晋丹青。白头道士无人见，客至惟呼鹿出迎。
一入深宫岁月长，承恩曾得侍昭阳。檀槽按出新翻曲，五色云中落凤凰。
粤国佳人歌竹枝，吴航归客不胜悲。送君别后秦楼月，尤见清光似昔时。
嫩寒猎猎酒旗斜，古路西风欲暮鸦。何处飞来双蛱蝶，也知篱落有黄花。
台上萧萧万木秋，谪仙文藻亦荒丘。凭高莫问前朝事，惟有长江日夜流。
让帝虬髯三叶孙，汝阳眉宇尚天人。宫花不落砑光帽，羯鼓能催万树春。
古木阴中生白烟，忽从石上见流泉。闲随委曲寻源去，直到人家竹坞边。
身在天皇玉案前，自夸无事小神仙。宫中一日如千日，圣主长生更万年。
忧国忘家一片心，使星何事遽销沉。遗诗子姓传清白，不羡囊中陆贾金。
蛾眉扫罢去朝天，正值官家例散鲜。见说羊车随意到，不教中使口宣传。
举国贤良尽泪垂，扶苏屈死树边时。至今谷口泉呜咽，犹似秦人恨李斯。
七制之间最绝伦，如何恩嬖梦中人。若教梦在商岩下，或者朝来记未真。
水车踏水上宫城，寝殿檐头滴滴鸣。助得圣人高枕兴，夜凉长作远滩声。
二十馀年梦里恩，春风秋月几消魂。梧桐树老人华发，千古莓苔泪有痕。
芣苢新生盖地面，辛夷高开满上头。生憎雨恶兼风恶，转益朝愁复暮愁。
白云相望海天遥，桂树山中不受招。故国百年遗老尽，画图披玩似琼瑶。
一片寒光湛不流，古今谁解觅源头。东西虽有地如掌，未许南泉闲牧牛。
红油画戟碧山坳，金镞无光入土消。冷雨凄风秋几度，定谁拾得话今朝。
一局平分出四边，到窝仍与度关先。终朝打马为娱乐，不顾频输万亿钱。
汤文不作几经春，叉也贤乎隐泽民。古剑胸中尽磨淬，宁如觉道乐耕莘。
遗诗犹贮旧书帏，林壑缘深梦后非。檐鸟倦啼花不扫，古丘残月倩魂归。
子莫为文学纤丽，须是浑浑有古气。本源要在养诸中，不然恐汝为时辈。
长将勇退抑飞腾，火色鸢肩未可凭。别有数行家国泪，宋文皇帝语王弘。
平治逆虏拯吾民，都督亲行号令新。仍诏尅戎恩宠异，牙牌御札赐功臣。
长桥万古入骚吟，跕跕轻帆卷夕阴。醉卧不知清景失，老㕙电掣笑秋鹰。
一到花间一忘归，玉杯瑶瑟减光辉。歌筵更覆青油幕，忽似朝云瑞雪飞。
厌直承明两建牙，更将义槩浃朝家。举杯珍重吾归矣，林下需君步软沙。
大将龙旗朝帝京，至尊亲遣贵臣迎。侍中独领嫖姚部，战马皆归龙虎营。
醉红政不妨文饮，呼白从来要助欢。棋色应同三昧色，牡丹何似九秋丹。
独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。
飞骑如云塞北回，六朝春色雪中开。行人莫折台城柳，曾沐先皇雨露来。
蜡屐终朝践石苔，飞鸢不动绝尘埃。片云忽作人间雨，尽道灵山应祷来。
闻道韶阳一亩宫，居民奉祀曲江公。凭君到日酹尊酒，酝藉风流事事同。
今朝卖谷得青钱，自出街头买彘肩。草火燎来香满屋，未容下箸已流涎。
婕妤下辇辞荣日，冯媛当熊效死时。带砺称忠惟一传，宫闱著节有双姬。
北风吹雪暗江头，逗夜连朝尚未休。怪得榜人关不度，拢船偏傍酒家楼。
旧国婆娑几树梅，将军逐鹿未归来。江东父老空相忆，枝上年年长绿苔。
落日黄云古戍平，铙歌千骑远横行。江南剑客多年少，笛里初闻塞上声。
宋朝宫殿元朝寺，废址秋风见黍离。百岁老人知故事，殷勤为说世皇时。
茜红衫子玉肌香，南国风流十八娘。若得青禽传信早，不教鼙鼓动渔阳。
东君于此最多情，先与黄金撚画成。何似亚夫坚壁地，因人千古得嘉名。
画栋朱帘云雨间，朝看南浦暮西山。风帆不送诗人到，高阁临江亦等闲。
海西台上结幽盟，联步溪阴访杜生。闻道少陵为汝祖，风骚终古有家声。
尔往乘骢山海东，赤霞心捧大明宫。腰间绣斧横金枘，白日青天意气雄。
清晓轻云锁玉楼，楼前宫柳弄春柔。升平宫宇浮佳气，占得风光待宴游。
刘郎何用忆尘寰，旧路重寻事已难。古意飘零无处觅，藤萦溪色上阑干。
未为世用古来多，如子雄文世孰过。好待功成身退后，却抽身去卧烟萝。
汉家为瑞双黄鹄，只道飞翻太液池。不似云屏六画鹤，帝宫深处有人知。
戏马台前春草深，歌风亭上夕阳沈。千年秦鹿空鹰犬，一片徐山自古今。
铜雀金陵总未真，六朝花月几经春。阑干误喜逢倾国，却是丹青卷里人。
露径风篱取次芳，朝荣暮悴付流光。一秋朵朵红相续，比着人情大段长。
鹤盖阴阴覆苑墙，更添苍雪助清凉。高皇俭德规模远，不作南朝石步廊。
白发臞翁特写真，风霜骨格雪精神。莺花故国十年雨，鸾枳当时百里春。
台门新漏一声闻，从此朝昏百刻分。他日郡人思太守，也须谈及叶参军。
一峰特竦如削铁，古松根透石纹裂。我欲峰头看八荒，安得手中凭九节。
攒刺柔条护紫英，半开撩蝶梦难成。汉娥宫样新添丽，宁记金茎玉露馨。
紫陌微乾未放尘，青鞋不惜涴泥痕。春风已入寒蒲节，残雪犹依古柳根。
昌江直下水能平，却爱泷流激激声。频岁水灾何自拯，政由疏凿欠流行。
岩岩五老古须眉，似对幽人歌采薇。汉事烦公即调护，蒲轮飞诏盍来归。
青山双夹小溪流，绿筱人家古渡头。虽是溪山不相识，劝人啼鸟却相留。
芳原白兔怯人过，金粟年年入望多。见说当时宫里事，却因灵药误嫦娥。
宵声传柝重城闭，晓漏迷钟古寺荒。仰看繁星垂四野，不知身世变炎凉。
钱郎去后国香残，万里同心半字难。惆怅对君湘浦客，聊将兰谱问平安。
一峰环合柏苍苍，中有金仙古道场。夜半雨声来枕上，顿令炎热变清凉。
高烧红烛点银灯，秋晚花池景色澄。今夜圣人新殿宿，后宫相竞觅祇承。
宫亭彭蠡接扬澜，浩荡横空六月寒。试问风波何以险，老僧只管倚阑干。
一片荒台万古尊，青山如立水如奔。登临未尽孤舟兴，霭落烟横日已昏。
相国平泉水竹居，吴山花石世间无。游人马上休回首，一半春风在里湖。
仪真北上念三年，又上江南济渡船。清晓登舻望京国，钟山彷佛翠云连。
松梢台殿郁高标，山转溪回一水朝。不惜褰裳呼小渡，夜来春涨失浮桥。
好景番禺能几何，簿书不许我吟哦。绛纱帐里事浑少，古锦囊中诗定多。
衰草残云古战场，腥风吹血溅衣裳。尘沙一望三千里，惟见马头斜日黄。
锦帆泾水碧涟漪，往日夷光作水嬉。留得娟娟亡国月，美人千载学蛾眉。
百战元和取蔡州，如今胡马饮淮流。和亲自古非长策，谁与朝家共此忧。
金碧销磨瓦面星，乱山依旧绕宫城。路人休唱高台曲，台上而今春草生。
寓言豪诞漆园翁，夸谈名理浩无穷。早知悬解人间世，争知悬解不言中。
郡岭中推古钵尊，山川罗列掌中存。亭台突兀圣婆庙，邱垤逶迤山子村。
恨满东风意不传，蕊珠宫殿拥神仙。司空见惯浑闲事，一夜相思笑玉川。
仙山那许世人来，有底今朝洞户开。青鸟想传佳客至，不须惊汝问莓苔。
古径苔深昼掩关，外头尘土不曾闲。雨晴天气明如镜，静倚孤松看远山。
几度除书下紫宸，从容千骑拥朱轮。圣朝若第循良课，公是当时第一人。
曾过卢沟望塔尖，今朝塔影接虚檐。道人心事真方丈，静坐日长云满帘。
华清七夕望银河，瓜果求恩闹彩娥。争取蜘蛛金盒闭，明朝开较巧丝多。
不顾溪山已几年，再营华构慰人瞻。欲寻好景归诗思，更候朝曦与夜蟾。
王泽犹来雅在新，尚词微事可愁人。淫哇满眼关雎弱，犹贺清朝有此身。
共说神宗驾幸时，侍臣朝立碧云墀。因看秃发龙衣像，向揖西来面壁师。
道人雅自毛仙伯，元白韩刘诗卷多。解道蕊珠宫里住，尽应翻作步虚歌。
驱鸡政府本来无，刚被人呼邑大夫。及至五更侵早起，算来却是被鸡驱。
不剪茅茨圣不忧，虏巢宫殿切云愁。小雏似道朝廷小，复作阿房意未休。
重华苗裔许谁同，寓意阶前旧菊丛。一片古音人未识，无弦琴里操南风。
父背三十有七载，每逢此日倍伤神。他年俱是他卿客，今朝又作乱离人。
丹心自许酬明主，百谪那能避贵权。此道方今谁复问，望公须向古人前。
今朝放缆好天色，过午忽作打头风。却望江州才十里，我船且系芦花中。
一室元无斧凿痕，闲云四壁守孤猿。空山静阅古今过，不老乾坤是此门。
娘子关头露一泓，滔滔东下势如倾。英雄争战多遗恨，千古奔流洗未平。
岸草江花万古春，感今怀昔最伤神。不知一片垂虹月，照却凭栏几许人。
朝班尽说人宜紫，洞府应无鹤着绯。从此玉皇须破例，染霞裁赐地仙衣。
种得潇湘玉数竿，朝回几度倚阑看。仙翁别后平安否，写赠应期共岁寒。
莫怪春来会面稀，风尘从古事多违。君南我北皆流涕，出处何须问是非。
千古雄文造圣真，眇然幽思入无伦。他年未免投天禄，虚为新都著剧秦。
上苑春浓昼景闲，绿云红雪拥三山。宫墙不隔东风断，偷送天香到世间。
倾国铅黄不假施，吴兵勍敌顿凌夷。苎罗石在千馀载，好事公今尚作诗。
寒雨满城诗客孤，秋风万山帽人少。何如对床千古心，白发黄花傲昏晓。
池冰动处水生澜，未觉今朝抵死寒。便恐雪销难再得，不辞鞋湿数来看。
昔日狂秦事可嗟，直驱鸡犬入桃花。至今不出烟溪口，万古潺湲二水斜。
初著离骚去国年，独醒怀抱转凄然。汨罗不作西流水，终古愁云在楚天。
两月中原消息断，不应京国亦无闻。庙堂如未弃黎庶，日日诏书清垢氛。
江左君臣笔力雄，一为宫体便移风。始知姬旦无才思，祇把豳诗咏女功。
朱雀门前花草空，明驼尽载景阳宫。六朝春色龙沙去，一片江南雁塞同。
内厨进膳惟蔬素，御帕封香遍竹宫。明日金乌迎玉辂，始知圣主与天通。
刻露巉岩山骨愁，两株风柳曳残秋。分明一段荒寒景，今日钟山古石头。
天下纷纷经几秦，六朝风物问无因。旧时王谢堂前燕，飞入宫墙不见人。
不觉当年室与宫，菲泉犹得想遗风。至今美食鲜衣者，不敢缘窥绿净中。
上蔡人归古县封，蜀江依旧水流东。末山云散庵犹在，敖岭丹成井已空。
弄雏牧竖倚陂陀，闲纵芳村绿草多。残喘只今谁复问，古槐阴处痒频摩。
手自除荒手自锄，葱针已插壅薤本。朝芸夕灌岂不勤，比食剪苗闲且稳。
乾坤正欲稔天骄，会见降胡款圣朝。蓄锐乘机先自治，莫令武库五兵销。
天生忠孝程伯禹，国有老成黄嗣深。山北山南时一过，闲云野鹤故人心。
巉岩石室潋江东，昔隐唐官越国公。胜迹不磨遗像在，书声时落半天风。
昨日春冰破水边，今朝腊雪坠风前。岁华过目疾飞鸟，壮志如何不着鞭。
琉璃砚水黄金瓶，十样鸾笺写道经。太乙紫坛朝帝罢，蕊珠深殿彩花馨。
梁朝瞻见长冈秀，凿断川流寺寿基。杳杳松门千万绿，山亭溪树有萝垂。
青羊宫中竹暗天，白马庙畔柏如山。琴尊处处可消日，车马纷纷自欠闲。
黄河东入大淮流，百丈金堤引漕舟。楗竹负薪臣自力，宣房宫似汉时秋。
朔方窦宪留屯处，上郡蒙恬统治年。今日随龙看云气，八荒同宇正熙然。
先生亟去理山斋，笋蕨春甜味正佳。一夜东风催变绿，笋吹成竹蕨成柴。
荒林野冢古原头，倚树何人识故侯。幽僻阒寥变欢笑，针锋芥子忽相投。
昔日贤哉二大夫，东门祖帐耀通衢。太平时节独先去，阖国人知此意无。
日星明概朝廷福，烟火安和田里丰。此是古今真乐事，夜镫何用扇淫风。
路转冈头松柏深，百年唯我独追寻。不知尊者真归处，岭上浮云自古今。
才得几朝浑拆遍，只消一霎又吹空。何曾学舞能回雪，便不为台与避风。
掠削娇云放嫩晴，三朝五日即清明。垂杨幸自风流杀，莫著啼乌只著莺。
冰开瀑布落成溪，千丈飞丝马尾齐。青玉峡中行不得，朝猿啼罢暮猿啼。
四海升平征战息，宫中行乐外间无。粉团滑腻犹□□，愁杀胡儿忆塞酥。
终南灵药可成仙，徐福空劳泛海船。七月辒辌鲍鱼臭，不知宫女却长年。
长安里巷旧邻居，未解梳头五岁馀。今朝嫁得风流婿，歌舞闲时看读书。
仁德如天帝业隆，四凶不去付重瞳。当时黄屋如传子，千古那知楫逊风。
汉皋亭上起秋风，夜逐湘灵下楚宫。晓入碧云看不见，堕钿遗佩各西东。
青山遥识会稽名，应是君王翠辇经。嬴政不知何事者，故驱儿女向沧溟。
叆叇烟云覆碧蹄，朝来天厩暮辽西。昨宵逐电分明见，八尺玄虬带障泥。
此花政如黄叔度，不见令人鄙吝生。谷底岁寒谁邀得，白驹欹侧晚烟明。
一上青山便化身，不知何代怨离人。古来节妇皆销朽，独尔不为泉下尘。
舍南百尺树骇绿，篱外一梢梅破春。不须访我伶俜事，尽有幽花料理人。
内省催班立御廊，紫宸朝退侍君王。尚宫直笔呈章奏，一缕金猊绕殿香。
渔人生计占沙洲，一网鳊鱼二百头。鱼未到家人买尽，明朝一网更盈舟。
千圣相承惟道一，忧勤惕厉意尤深。至诚之理元无息，有息良非天地心。
未夸长管入手便，政须短管护铦锋。未染濡时常著帽，忽□脱帽走蛟龙。
自方国小难回袖，不畏秦彊欲奏盆。遥想调琴堂上日，仁风曾使满千门。
燕子安巢近上阳，惯听深殿理丝簧。伊州入破喧轰闹，不废呢喃语画梁。
万里三年醉岭梅，东风刮地马头回。心劳政拙无遗爱，惭向甘棠驿里来。
雪霁深宫冻半消，金檐尺许挂冰条。官家视政归还未，翠竹轻轻仰面敲。
一丘一壑正相宜，水秀山清慰所思。块石枕头何代事，寥寥古道忆吾师。
酒人燕市共谭生，偕计梁韦弟与兄。命驾岂难千里至，今人徒见古人情。
吴王旧国水烟空，香径无人兰叶红。春色似怜歌舞地，年年先发馆娃宫。
春度春归无限春，今朝方始觉成人。从今尅己应犹及，颜与梅花俱自新。
汉朝翁主半家人，临到王嫱国论新。解道怀戎尚忠信，庙堂谁谓少谋臣。
汉东诸国随为大，兄出何妨应有缘。想见梁家庵畔景，白云流水旧风烟。
桃花开遍柳花飞，斜日矶头理箬衣。野老从今莫争席，烟波新狎白鸥归。
辋川图里王摩诘，胜事后来空自知。想见开元全盛日，山林朝市两逶迤。
路旁来报定何人，物理潜通自有神。想得三衢相见地，至今草木亦长春。
鹤亭老子真堪乐，屈指明年又古稀。百事不求温饱外，诸孙调叹日牵衣。
杨柳青摇穷裤带，樱桃红滴守宫砂。春风不解留诗鬓，只解年年媚物华。
梵宫春尽落花时，倦鸟犹啼竹树枝。想见风流唐太守，绿阴满院坐题诗。
瓦鼎松声涨苦荼，替杯中物泛茱萸。白衣不识缁衣客，自撷寒英插古壶。
道人行脚半天下，忽打轻包歌式微。莫作赵州中夜遁，古灵且度出家师。
古殿烟霞簇画屏，直疑踪迹到蓬瀛。碧桃满地眠花鹿，深院松窗捣药声。
满朝宰相出通州，迎接三宫晏不休。六十里天围锦帐，素车白马月中游。
相国忠如宋广平，危言流落晋江城。天资自直无心卖，何事青山亦得名。
莫惜临行酒一杯，看君上马古城隈。相望两地无多远，频寄音书与雁来。
相国人夸佐沛公，收图运饷守关中。不知用蜀为根本，此是兴王第一功。
漏尽宫壶日晷移，君王犹是恋残棋。马嵬一著无人算，只有杨妃自得知。
一心常欲洗民冤，清白炉烟可付天。但愧才疏为政拙，只宜及早赋归田。
流水阊门画舸横，姑苏台上暮云平。五年一觉吴宫梦，珍重归鸿肯寄声。
团枝红实见秋成，曾按方书合五行。不遣汉宫涂屋壁，此间吞饵得长生。
乍来乍去堤边鹭，似有似无烟里山。何人为展古画轴，尘暗缣绡浓淡间。
消息盈虚理甚明，积阴尽处一阳生。孤根莫厌风霜甚，昨夜春雷拆甲声。
春随鼓角静浮游，放浪乾坤百尺楼。北陌东阡政车马，一时高兴属清流。
闻道朝正使入关，殷勤试托寄书还。逢人若问今何许，已过金钩第一山。
宰相临危不辱身，晋周惟有两忠臣。国亡八载身方死，今古更无第二人。
万古丛中见玉英，天教正味合和羹。枝头春色无穷在，乞与年年荐寿觥。
擎水端如治大兵，儿曹何事解关情。等闲戏剧休成恶，两个俱双莫挠清。
半坞夕阳红树叶，一村鸡犬野人家。牧童歌笑牛羊下，太古淳风尽属他。
两朝西掖旧词臣，蘖苦冰寒四十春。霜雪满头尘满袖，自惭重见玉堂人。
已留旧政布中和，又付新词与艳歌。但是人家有遗爱，就中苏小感恩多。
青灯照我梦城西，坐上传觞把菊枝。忽忽觉来头更白，隔墙闻语趁朝时。
六月炎蒸烈火高，黑云驱雨驾波涛。千崖雪浪飞泉吼，万壑阴云古木号。
万古乾坤一草庐，春风长在黑甜馀。自从驴背翻然堕，纵有蒲轮不上车。
剥尽皮毛见本真，此中无古亦无今。等闲窗外东风软，露出先天一片心。
杲杲扶桑朝日升，东瞻碣石海波澄。正德七年诛叛贼，大明八叶睹中兴。
古星当崖映日间，年年常伴白云闲。糇粮丹火何从出，四面无人见下山。
茫茫白水环虚市，股引清渠绕梵宫。一夜春风入高柳，恍如身在海涛中。
一帘霏雨暗花朝，焙药炉边拥破貂。深坐不知畦麦信，喜看黄液上瓶焦。
嶪岌崭岩太白峰，高名千古独称雄。放怀拟向山头立，宇宙都归一望中。
碧柳红桃照眼春，绮肴芳醴集朝绅。自嫌林野疏顽迹，难预风流席上宾。
春雨阴阴十日馀，苔封曲径掩精庐。泥深门外无车马，自向山斋理旧书。
谁云京国路迢迢，一道长虹驾玉桥。正是风云新际会，好将霖雨答清朝。
杏村桃坞春三月，少有人家不出游。一顾虽无倾国色，千金肯为使君留。
梨园处处按新词，桃叶家家度翠眉。一自流传江左调，令人却忆六朝时。
柏台兰省共清风，鸣玉朝联夜被同。肯信人间有兄弟，一生长在别离中。
五条挂练玉龙奔，七十二峰鬼斧痕。堕水堕驴都不恨，古来一死博河豚。
下马穷庐拂领巾，伤心无复故宫尘。可怜却似闲花草，才到开时不是春。
游从每笑未经旬，祇有为僚分已亲。自古论交何待久，白头往往却如新。
为母辞金义且仁，却甘为盗忍轻生。若非有姊扬风烈，千古谁知壮士名。
苦无高阁送晴晖，翰翰阶前柿叶稀。我有慈亲在京国，怜渠一一向南飞。
书剑催人不暂闲，洛阳羁旅复秦关。容颜岁岁愁边改，乡国时时梦里还。
枯木扶疏夹道傍，野梅倒影浸寒塘。朝阳不到溪湾处，留得横桥一板霜。
咫尺湖光远近山，花宫长在水云间。严城晓辟门犹闭，清磬一声人自闲。
北斗城高禁漏多，汉家宫殿奏笙歌。漫教青鸟传消息，金简长生得也么。
匹马追亡古道傍，便知韩信世无双。筑坛不用萧侯语，垓下焉能灭楚王。
天壤无能著此翁，空令千古想其风。摩挲诗字尤堪忆，愁切水心名志中。
不去奔波办过年，终朝酩酊步颠连。几声街爆轰难醒，那怕人来索酒钱。
良辰孟月辰新阳，和气中宵遍未央。不待望春宫转漏，便趋崇庆殿称觞。
将军易道令威仙，华发清谈得此贤。惆怅今朝广陵别，辽东后会复何年。
野寺入时春雪后，崎岖得到此房前。老僧不出迎朝客，已住上方三十年。
登朝便与祸相粘，尘世功名到底甜。直到海南天尽处，桄榔树下忆陶潜。
玉兔朝天去不回，空馀露井荐晨杯。屋铃不语湖如掌，无复凌空逸士来。
营丘自是浪仙流，写得空山一段秋。古木千章施锦绣，风光都属幔亭收。
芙蓉城阙倚朝霞，十二瑶台帝子家。绛节霓旌何处去，碧桃开落几番花。
古剑沈来不可寻，白沙堆下葬黄金。凭君莫向大江哭，泪入黄泉冤更深。
先生清苦古人俦，六籍研精仕更优。愧我痴顽成底事，几回遥感旧弓裘。
紫驼宫锦玉连钱，南陌春风别去年。唯有越王台畔草，销魂依旧带寒烟。
截发搓绳联断铠，扯旗作带系金创。卧薪尝胆经营了，更理毛锥治溧阳。
一月山前雨带风，拍天江水涨惊洪。朝来莫怪波澜静，收向诗翁笔势中。
何日闲栖一亩宫，数竿修竹半畦菘。柴门径僻园丁健，不负双溪作钓翁。
行尽蓬莱弱水源，今朝忍渴过昆仑。兴来莫问酒中圣，且把金杯和月吞。
今朝湖上送春归，万顷澄波照白髭。笑折残花劝君酒，金丹成熟是何时。
牧之秋浦峰头饮，王勃南昌阁上吟。千古胜游谁复继，只今重九欠登临。
赫赫威名古北平，犹传宣大旧中丞。一从金榜承黄钺，骄子闻风已角崩。
口头截断不须工，谁信春秋是国风。笔下均调成一气，东屯唤起杜陵翁。
柳外宫墙粉一围，飞尘障面捲斜晖。潇潇几点莲塘雨，曾上诗人下直衣。
底事明明不用寻，通身有口却如瘖。笑他卢老能多事，引蔓牵枝诳古今。
老龙朝吸研池乾，飞落晴波涨黑湍。半醉濡毫一挥洒，满堂风雨渭川寒。
夜开金钥诏辞臣，对御抽毫草帝纶。须信朝家重儒术，一时同榜用三人。
稚子谁怜衰病馀，戏残斗草绕庭除。朝来竟学黄家画，画破新传几本书。
散步林皋带夕曛，忘机飞下海鸥群。缘溪古树半黄叶，隔岸好山多白云。
维阳佳丽古时名，桐柏江清到底清。赠取中丞压载石，莫教青雀避风尘。
机于倚伏知消长，数向乘除识后先。此理世间谁会得，须知由我也由天。
几到坛边登阁望，因思遗迹咏今朝。当时为有重华出，不是先生傲帝尧。
小阁明窗半掩门，看书作睡政昏昏。无端却被梅花恼，特地吹香破梦魂。
秋入幽岩桂影团，香深粟粟照林丹。应随西母瑶池晓，染得朝霞下广寒。
投罾政尔不能逃，偶逭还遭别网要。此意岂能知数罟，不论他日且今朝。
东家昨日问为谁，西舍今朝走马追。孤负满城冠盖念，只缘衰迈倦参随。
归舟独宿剑滩滨，梦想明窗一□尘。寄语金陵李太白，醉披宫锦共何人。
闻道西河久服从，陶成国治蔼文风。政缘馀泽沾洙泗，比似群侯故不同。
寒夜沙汀睡已成，雁奴翘首独深惊。朝陵闲说燕王事，恨杀人间兄弟情。
猎猎风吹屋上茅，夜寒都在早梅梢。明朝管取东窗暖，又看羲经过一爻。
古柏连冈三万株，朝烟破日翠扶疏。投鞭下马得幽径，共谒宾天帝子居。
石桥小立感怀多，借问当年事若何。不识天人相胜理，朔风凄烈漫长歌。
未偶凶渠那便击，已逢昭代不须还。子猷老去身无用，拄颊朝来稳看山。
高攀才子沾衣绿，争插佳人压鬓黄。谁向蟾宫分得种，年来人月满庭芳。
快帆美满送船去，忽值高沙船不行。只道今朝风色好，不知还有暗滩生。
一雨胡为限古城，定应留逐使君行。前驱尚远毋庸遽，已见萧萧破久晴。
唳鹤啼乌隔斗城，喈喈辛苦报朝缨。僦庐不识端门漏，长愧东窗第一声。
江雨随风打客身，冬冬津鼓祭潮神。帆来帆去朝还暮，老尽东西南北人。
仙真异迹岂无因，海岳灵区合有人。夜殿焚香亲制草，诘朝分遣内台臣。
仙客朝天去不还，马蹄穿石迹犹传。祇应化鹤归来日，依旧苍山锁暮烟。
浴时少使一瓢汤，受用浮生日子长。薪桂未言京国贵，辘轳百尺几夫忙。
浪说春归已四旬，淮南元自不知春。明朝却是中和节，野次谁怜寂寞人。
眼底青山爱颇真，何妨日日对嶙峋。今朝卷幔无山色，惆怅还如别故人。
敕过鸾台凤阁来，清晨初拆驿书开。绣箱香案迎门拜，身著朝衫止此回。
海国熊轺一纵观，凋残此日际刘宽。东风到处苏春槁，红树啼莺物色欢。
前人遗墨尚纵横，落落诗篇更老成。此去好施医国手，官家药笼要参苓。
我致仕年死期近，汝出家时生理难。沧海桑田何可料，一杯别酒莫留残。
精蓝端未下云居，况复僧中有后湖。理障禅那俱坐断，颇尝游戏到诗无。
银钩惯学君王帖，宝轸频听淑女琴。更与六宫循节俭，钗头不缀辟寒金。
鱼龙曼衍夸宫戏，湘虙浮沈衒水嬉。齐上圣皇千万寿，飘然仙乐在瑶池。
我愧无能使两川，龟琴为伴仅三年。清朝自是朝真客，何必登山更望仙。
三千虽衣水犀珠，半夜夫差国暗屠。犹有八人皆二八，独教西子占亡吴。
炎荒往返正三年，重过长芦古寺前。万里风波行欲尽，停挠南望一潸然。
纨扇偷开故箧看，秋风落叶鬓同残。错疑香魄曾奔月，但觉深宫似广寒。
落红瑟瑟叠苍苔，古径无人独到来。野蝶山蜂浑不见，春风更许草花开。
似去华胥国里来，云霞深处见楼台。月光冷射鸡窗急，惊觉游仙梦一回。
当日停辀古道傍，大言聊以解愁肠。只今老去还吴下，无复驱车走四方。
佛国群山快我登，烟霞踏破几层层。三天竺畔全无暑，六月松阴尺五冰。
藜藿盘中生精神，珍蔬长蒂色胜银。朝来盐醯饱滋味，已觉瓜瓠漫轮囷。
潇江岩上对朝阳，应有梧桐集凤凰。日暮碧云还未合，又看飞镜满清光。
甫田之田骄骄莠，大国之郊濯濯山。养且难成摧则折，宁居材与不材间。
千仞冈回倚石梁，扶桑霞色对苍茫。长鸣独向朝阳下，人识清时有凤凰。
嫦娥飞来丹桂香，乘鸾舞女素罗裳。广寒渐远天似水，风露满身宫漏长。
石边古木尚青枝，地老天荒石不知。故国小臣谁在者，苍梧落照不成悲。
便建油幢上木天，棠阴元不用蒲鞭。南州小试调元手，国步多难政要贤。
十五传歌隶太常，寿阳公主教新妆。朝来试弄琅玕笛，零落梅花玳瑁床。
昵昵留人独有情，魏家酿法近知名。别饶香色添新妙，朝贵相遗只数罂。
年年修褉浣平沙，太液烟波驻翠华。已遣少儿争斗草，更教宫女作司花。
客间那不笑翁痴，酒处犹须古锦为。不道诗成还玉雪，聊凭一解桂娥颐。
百鬼揶揄成故态，一胸块磊信重围。沉清酂白平治得，请傍东皇振旅归。
凤麟自古待明时，虮虱何堪论是非。可是首阳可埋骨，争知人怨首阳希。
隐隐车声度苑墙，官家何处谩寻芳。离宫三十都游遍，又拟明朝幸寿阳。
古铜鸠杖能扶醉，小锦奚囊解贮诗。雨馆萧条形共影，一镫相待暮钟时。
池馆登临雪半消，梅花与我两无聊。青羊宫里应如旧，肠断春风万里桥。
五十衰翁发半华，犹能把酒醉天涯。丝毫美政何曾有，惟把丰年赠汉嘉。
水晶宫殿接龙津，碧树阳春晓色新。朱户曲房能驻日，酥盘金胜自生春。
不夸长揖出宫闱，不重为渔老钓矶。最爱清宵银汉上，客星时共帝星辉。
老尽梧桐凤不来，虚名犹占旧层台。朝阳照破兴亡梦，一径花阴自绿苔。
才到松陵即是家，休论恬淡与荣华。古来颜蹠俱尘土，自有时贤定等差。
只尺佳人不见之，翻缘不见更相思。江城寂寂花朝雨，常记君来是病时。
六朝留寄多多恨，一士来歌百百诗。驱使春风游笔下，个中情景个中知。
金陵王气水东流，流到东淮古岸头。夜半一声天上曲，锦帆天子下扬州。
谪君尘世意徘徊，炼尽金丹待鹤来。归去神霄朝玉帝，依前命我掌风雷。
□家鸡犬白云间，希世无论古□难。一去独遗篁桂□，相看犹自见清颜。
常日京华薮泽思，六年身悟画中诗。须知妙处无今古，得画还如听雨时。
梅经和靖诗堪画，兰识灵均赋是经。两得清名还此卷，梅花石上古兰亭。
孤山深处水晶宫，画舸归来信晚风。欸乃歌残天似水，一痕新月上湖东。
云谷烟村事事非，凫飞不到雁来稀。楸梧几个人千里，不独今朝泪满衣。
乌衣朱雀御桥通，六代精灵在月中。亡国只馀春草色，青青长向景阳宫。
两州佳政万人传，一旦那知遂溘然。到底久生从古少，要须乘健早归田。
松桧姿容冰雪怀，肯教当路聚狼豺。古人须似赵清献，莫遣高斋过景斋。
此理于人无间然，昏明何事异天渊。自从断却闲牵引，俯仰周旋只事天。
新柳风吹与浪黄，画桥东去玉泉长。年年三月花飞节，得入宫门泛御香。
此夜欢游白昼同，六街车马度春风。丝簧声动仙人馆，灯月光连帝子宫。
风吹鸟迹落岩间，付与区中万古传。故遣诗人收拾得，要知身不是顽仙。
入石入木知分数，古篆今篆攻岂难。祇因雕巧失真体，不见全文在世间。
远别沉吟古墓边，伤心曾忆五年前。何人重觅鸾溪上，才问崔郎已渺然。
一鹗秋风东越初，龙门春浪少踌躇。客来多说新河过，古柳阴中闻读书。
翠华摇曳转龙荒，宣府离宫面面长。代马繁缨悬广室，胡姬妆镜挂连房。
一奉天书别故园，白云迟我几时还。欲知宦兴今何似，试把连朝面貌看。
六朝才气苦厌厌，归去辞高义独严。忧世乐天真有道，千年处士晋陶潜。
舁上儿绷满翠容，黄裙高髻一丛丛。君王入内闻欢笑，赐与金钱满六宫。
万国称藩拱至尊，一时词客出王门。但教日奉西园宴，莫道应刘不是恩。
灵踪古迹盖江南，中馆居中日可探。云洞斜封埋壁地，石峰高插积金庵。
莫叹江城一掾卑，沧洲未是阻心期。浙中山色千万状，门外潮声朝暮时。
小舟能送酒如泉，七十鸳鸯五色莲。似是看花韦杜客，凤城宫殿曲江边。
烟里梅花别是清，略无风动亦寒馨。如焚古鼎龙涎饼，坐对幽窗水墨屏。
白雁飞残水满洲，驿亭疏雨古槐秋。平生最恶荆轲事，手障西风过易州。
江涛滚滚沸天风，一障回澜砥柱雄。东去六朝流水尽，威灵惟见武安宫。
春阴柳絮不能飞，雨足蒲芽绿更肥。政恐前呵惊白鹭，独骑款段绕湖归。
万户千门柳色新，北邙荒草没麒麟。闺中未识先贤冢，惟向书堆拜古人。
高台已倾池已平，隋家宫殿春草生。千年前事何足叹，淮南非复旧时城。
百雉层城雁翅开，阴阴古柏拥霜台。登台正好频西望，千里荒烟接野莱。
小栏干上夕阳红，古树根头雪未融。落尽梅花人易老，主张杨柳是春风。
清泚弯环白玉沟，丛丛绿草衬澄流。自从天北金轮远，不染深宫粉黛愁。
山中古木老槎牙，几度逢春不放花。清庙栋梁奚足取，霜枝雪干漫矜夸。
金碧阑干倚岸边，捲帘初听一声蝉。殿头日午摇纨扇，宫女争来玉座前。
东宫降诞挺佳辰，少海星边拥瑞云。中尉传开三日宴，翰林当撰洗儿文。
阖闾宫娃能采莲，明珠作佩龙为船。三千巧笑不复见，江头废苑花年年。
馆甥宫里叹才难，当日同朝听百官。光武早知尧舜事，只今那得子陵滩。
阳居大夏方行令，已有微阴次第生。细察天时知物理，常将儆戒保和平。
古柳维舟带暝阴，夜寒剪剪到衣棱。客中不觉年华换，小市人家已试灯。
粤藤玉板泽于脂，歙婺隃糜理胜犀。归日锦囊诗几许，七闽当有数千题。
铁扇都门镇日开，无风车马也尘埃。雷公不吝连朝雨，洗尽炎蒸一快哉。
胧明春月照花枝，花下音声是管儿。却笑西京李员外，五更骑马趁朝时。
师克由来在协和，萧王兵马固无多。谁知大敌昆阳败，却笑前朝困楚歌。
横经童子一趋隅，拥彗门人为扫除。迟暮不知稽古力，正怜桑户欲捐书。
汉宫春色傍黄昏，曾谒金门奉至尊。月上海棠人寂寂，焚香百拜感皇恩。
紫薇花底退朝迟，马上相逢共说诗。几度访君多不见，北窗开彻晚荼蘼。
蒲团竹榻乌皮几，羽扇纶巾鹤氅衣。不独市朝无此客，山间林下见应稀。
康郎山下羽旄开，六军齐唱凯歌回。高皇神武雄千古，苏竣卢循伪汉才。
碧松阴底大江边，两岸猿声更悄然。落日乱云迷远近，无心重理钓鱼船。
三九家风故自寒，朝来馔客到豚肝。不须准拟供涂灶，口腹那能累长官。
孺子高风固莫寻，紫阳馀韵感人深。乾坤那得有今古，千载斯人只此心。
游蜂趁煖雀相呼，青杏县珠碧草腴。天上春风浓似酒，来禽花底倒宫壶。
十二官街踏雪泥，归来门巷晚凄迷。故人忽报明朝去，横玉一声春日低。
海雨山烟拨不开，眼前遮定望乡台。如何借得维摩手，断取西南故国来。
今古驱驰翰墨场，何人下笔到颜杨。君侯知我有书癖，乞与西台字几行。
金井高梧舞戏圭，露盘承润晓凄凄。深宫不是清秋景，昨夜寒蛩渐渐啼。
朝来急雨涌山泉，洗出芙蓉意态妍。袅袅数茎欹竹屿，美人和露入淇园。
翠微寺本翠微宫，楼阁亭台几十重。天子不来僧又去，樵夫时倒一株松。
端能来作栖霞侣，从他浮世悲今古。翻怜春色满天台，刘阮掉头留不住。
老屐相随四十年，惯看苍翠听潺湲。今朝细玩松岩画，犹有吟行未到山。
一局残棋尚未终，白头何事到青宫。可应千里冥飞翼，却堕留侯智网中。
五夜吹班凤沼东，亭亭仙掌立春风。蓬蒿寂寞文园里，错忆金盘出汉宫。
千古风流说寿阳，梅花飘落粉犹香。寄言长信宫中女，莫学当时亡国妆。
草木恩深雨露馀，公卿环列汉庭居。一朝投阁千年笑，却是杨雄不读书。
公子言归岁月深，弦歌犹自有遗音。谁云故国无乔木，看取青青著作林。
楚水秋风薜荔高，千帆明月大江涛。娥眉亭下芙蓉色，犹似当年宫锦袍。
古往今来不尽年，一人旌节万人怜。曩时孟妇吴中怨，今日任姬越上传。
白鹤丛林古梵宫，壁间留像见真风。忆师去岁雷峰别，只似南柯一梦中。
断山偃蹇卧中流，山下平铺一片洲。茅屋人家生理薄，酒帘斜拂钓鱼舟。
旌旗小队引朝官，白叟黄童也聚观。我似仙人正骑虎，饥肠过午未朝餐。
相国园亭种牡丹，枝枝风雨怨春寒。主人车马城中惯，知傍谁家锦障看。
轮囷古柳驿门前，籴米归迟突未烟。随计入都今四纪，驴寒仆瘦只依然。
溪上蒸霞千万枝，隔林黄鸟愿春迟。不催洞里秦人老，解使宫中汉女悲。
南国佳人鬓欲丝，仙坛孤负杏花期。多情惟有东桥水，流到瓜州月上时。
黟江水澄清见底，黄山裳发煖薰人。京华欲问新安政，十月闻君踏早春。
永夜沉沉古渡头，闲云流水一时休。晓钟忽报舟人起，昨日溪山又在眸。
欸乃渔歌杜若洲，露寒灯火不知愁。朝朝尽醉馀杭酒，厌薄楼船歌舞游。
荒陂古堞欲千年，名振图书剑在泉。今日诸孙拜坟树，愧无文字续燕然。
蜀门西更上青天，强为公歌蜀国弦。卓氏长卿称士女，锦江玉垒献山川。
东宫雪里燕三宫，妃子殷勤把酒钟。百十箜篌弹玉指，两行珠翠击金镛。
自古江陵是壮游，春风三日为君留。岳阳胜概还如旧，只少君诗写上楼。
四壁苍烟覆古藤，佛龛长照万年灯。闭门尽日闻啼鸟，闲杀山中饱睡僧。
山人爱竹手自种，万个直临江水边。长吟浪被秋风觉，散作宫商声满天。
萧萧修竹映池寒，分汲银瓶灌牡丹。报道花朝开内宴，竞持金剪绕朱栏。
叠𪩘重峦翠欲流，云藏古刹倚岩幽。上方钟罢僧归晚，古木寒泉十里秋。
不禁奸邪禁古书，至愚应不至秦愚。生前遗臭熏千古，不待沙丘混鲍鱼。
循善无疑报自天，一身耆艾子孙蕃。好将姓字闻朝著，旌市居为孝弟村。
朝云不散暮云流，溪上茆堂水竹幽。忽见斜阳满高树，乱蝉风叶似深秋。
九重缥缈黄金阙，十二玲珑白玉楼。明朝了却人间梦，独跨青鸾自在游。
重叠荒山满四围，征鞍系剑背斜晖。遥知梁国白云下，此际吾亲独倚扉。
絮如柳陌三春雨，花落梨园一笛风。百尺玉楼帘半捲，夜深人在水晶宫。
翁子归来第八人，越王家国再逢春。悠悠千骑溪南路，今日荣夸到剑津。
清影新诗二妙并，弓良更遇国工檠。自惭痴钝无佳思，击缶难参击玉清。
君王祖述竹林风，竹叶纷纷插满宫。祸乱古今惟晋酷，是非忧乐一山公。
蜗涎行窗篆诘屈，荷叶泻露珠淋浪。朝来危坐笏拄颊，乱云横山如许长。
月闰逢秋菊早芳，盛开还喜近重阳。休怜阒寂朝临水，且看孤清晚耐霜。
正色鸳行第一人，危言耿耿耸朝绅。忠州不负平生学，曾与皇家去佞臣。
敕赐宫人澡浴回，遥看美女院门开。一山星月霓裳动，好字先从殿里来。
玉树歌声泽国春，累累辎重忆亡陈。垂衣端拱浑闲事，忍把江山乞与人。
九年地主百年祠，民自元丰结去思。善政在人宜有后，堂堂忠肃见公儿。
知居经术早堪酬，岂为才名晚见收。生事怪来江上水，无朝无暮只东流。
巫山枕障画高丘，白帝城边树色秋。朝云夜入无行处，巴水横天更不流。
茂苑春归花信空，黄梅渐熟麦摇风。今朝门外分携处，还是枫桥烟雨中。
柳簇红桥绿雾匀，羽林戈戟锁重闉。朝阳空照俜仃影，长似东街碧树身。
楚英晚节希转轮，汉狱株连千万人。清净慈悲两安在，西来谁为治贪嗔。
好古贪奇司马迁，胸中史记越山川。如今禹穴无寻处，洞锁阳明石一拳。
杮叶常书池水黑，策勋载在中山国。玄香异气结楼台，为爱鹅群书道德。
福胎当日起燕然，始信兴亡不属天。谋国自知无秘计，何时归把牧羊鞭。
空有华堂十数重，等闲不复见君容。俄听玉辇声才过，恨却监宫急急封。
黥布城隍有感灵，祇缘刘项霸江津。古来庙祝依然在，福荫江壖万万春。
旧说洛阳天地中，遂令北客病南风。只今政教通南粤，亦有大寒桑树红。
渊明休弄没弦琴，混沌中含太古音。闻说几回风雨夜，四山浑作老龙吟。
五夜钟声上直时，焚香重熨早朝衣。裹头殿直催排立，等候君王出木围。
宛忆星宫在紫微，玉苔霞駮六铢衣。何人盗与湮洪水，锁着空亭不放飞。
千金难买俞塘北，百亩新开水曲庄。相约明朝移短棹，绿阴传酒看分秧。
宫树栖鸦拜夕郎，洞门烟霭竹苍苍。佩声摇曳归来晚，香篆初消月到床。
朝来一雪羃晴沙，行到前村始见花。驿使便将春色去，暗香今夜落谁家。
古树槎牙长绿苔，半边生死尚花开。不须更问春深浅，人道咸平手种来。
汉室抡材构建章，斧斤日日到山冈。谁知寂寞沧江上，犹有参天古木长。
名与山高千古重，恩如海阔一身轻。门下少年初幕府，格随诸吏上峥嵘。
黄鼠白脂捷遁逃，夜猴搏鼠捷于猱。将猴比鼠无多大，自古獐麋怕皂雕。
吾友今生不可逢，风流空想旧仪容。朝来马上频回首，惆怅他人似蔡邕。
莫道壶中日月长，壶中日月只寻常。乾坤今古无穷妙，是我庭前一草芒。
西北佳人绝代姿，倾城倾国未为奇。自然冰雪生颜色，不用人间朱粉施。
年哀怕看历头新，此语亲尝始觉真。更有怆心言未得，风霜经遍六朝人。
三千美女学宫妆，占断薰风水一方。试问画工何处在，移来五月鉴湖凉。
残麟萧索半梅开，潮咽悲风万古哀。金碗玉鱼犹地下，行人谁谒侍郎来。
白头重到太宁宫，玉佩琼琚在眼中。歌舞可怜人暗换，花开花落几春风。
宫砖卖尽雨崩墙，苜蓿秋红满夕阳。玉树后庭花不见，北人租地种茴香。
松竹清阴覆古庵，宛如灵鹫拥精蓝。相君下马行吟久，得意宾僚有二三。
草草重阳去不知，今朝始见菊花枝。莫言篱落秋风老，但得来看未是迟。
员峰涌翠云浮玉，盘古洲前颇似之。鹓也诛茅好结宇，待予解绶共栖迟。
忠孝王家千柱宫，东坡作吏五年中。中和堂上东南颊，独有人间万里风。
报国虽贪死后名，还家亦慰老来情。钓鱼船上湾湾月，何用辕门报五更。
葭菼苍苍水国秋，高楼明月古杨州。二十四桥云雾里，看君骑鹤上天游。
胭脂的的照疏林，蝶冷蜂寒春未深。一夜无端风雨横，朝来多少惜花心。
君家门掩绿阴低，古木丛篁水郭西。我向京华望吴苑，桃花只隔武陵溪。
东望吴门愁路涩，暮帆春雨欲归迟。朝来为说烟尘静，不遇乡人那得知。
吕公荣达子陵归，万古烟波绕钓矶。桥上一通名利迹，至今江鸟背人飞。
太皇生日最尊荣，献寿宫中未五更。天子捧觞仍再拜，宝慈侍立到天明。
古木寒藤挽我住，身非靖节谁能留。多惭不及鸾溪水，长向山前山后流。
吾君友爱古难方，棣萼深情不暂忘。求得万机休暇日，披香深殿燕亲王。
小庵深住乱峰西，古木逢春叶未齐。记得去年三月里，松花满树杜鹃啼。
临蒸南去路悠哉，塞雁飞时海燕回。一片郁林犹有石，政成还伴使君来。
行人无奈歇征骖，尽与朝绅接笑谈。他日重逢知未老，内庭供奉亦何惭。
直用天才众却瞋，应欺李杜久为尘。南荒不死中华老，别玉翻同西国人。
曾向吟边问古人，诗家气象贵雄浑。雕锼太过伤于巧，朴拙惟宜怕近村。
巫山隐约宝屏斜，朝著重绵昼著纱。徙倚牙床新睡足，一瓶芍药当荷花。
仗节当年分国寄，危楼千古压江浔。山川风月宜如旧，疏旷还同庾老心。
大而天地无边际，细入无伦极眇绵。一器之中涵一理，随其所在莫非天。
高烧蜡炬吐青烟，妃子宫中夜宴阑。并坐圣容欢不足，罗衣却恐怯春寒。
客散平山堂上后，孰如子骏在扬州。解传鲍照旧辞赋，输尽芜城千古愁。
巫峡江边岁屡更，汉宫日月亦峥嵘。此身端可清边患，谁惜龙沙以北行。
潘君狂甚诗能古，叶子文高世莫惊。何处有田求二顷，向来三月决归耕。
天理昭昭只大公，意中了了末由从。君看忘助皆无处，□子之间即是中。
影娥宫殿月参差，却认梅花是桂枝。欲采幽芳无处寄，人间天上两相思。
蓬辣滩头两岸峰，梅江东注欲朝宗。忽逢滩上风雷急，岂是天边起卧龙。
大宴三宫旧典谟，珍羞络绎进行厨。殿前百戏皆呈应，先向春风舞鹧鸪。
东风吹暖到天涯，修治栏干护好花。无奈风光欺老眼，看花浑似隔窗纱。
井泉槐火几清明，白发红颜管送迎。荣落智愚千古恨，一时分付子规声。
乐天知命真君子，尽理穷微大圣人。只要厥中为大本，全明大本便通神。
茫茫芦雁起汀洲，落木萧森一片秋。客思满怀无处着，渭泾朝暮为谁流。
水国秋来少见晴，夕阳忽映小窗明。西风飒飒林间叶，乍听犹疑是雨声。
古德把茅惟盖头，飓风飘屋等虚舟。矮窗犹有蒲团滑，也胜床前衮雪毬。
七圣襄城驾不遥，三花紫气拂轻霄。遥知问道崆峒后，卤簿相催入圣朝。
苦无多雨便重阳，忆杀池头煮蟹凉。政用此时消几辈，菊花先作故山香。
山顶仙翁一局棋，不知人世几推移。玉枰石座今存否，空使朝猿暮鹤悲。
贯生名压汉公卿，自古逢雠不反兵。仇虏滔天无敢动，柏乡空溷迫人名。
卑耳溪边秋草深，裂坡山北树阴阴。西风匹马吊孤竹，一曲商歌千古心。
楚娃双侍玉为颜，劝酒能歌雉子斑。醉杀休论官不调，古来迁客几人还。
湖南谯国尽英髦，心事相期节义高。解下佩刀无所惜，新闻天子付三刀。
当年三殿瑶池会，天仗将回乐未央。献岁东朝还大内，仙韶迟上万年觞。
细思不是乞身难，政为贫贤不放闲。奏疏比闻频叩阙，诏恩今见许还山。
默坐焚香尽自佳，莫随俗眼乱空花。古今人物不相及，元只中间隔一些。
才到松陵即是家，楼高不管绿杨遮。有书万卷时翻弄，千古兴亡几叹嗟。
属玉双飞太液池，采莲宫女画船移。莲房颗颗看相并，若个心中不带丝。
贫交相爱果无疑，共向人间听直词。从古以来何限枉，惭知暗室不曾欺。
清诗题柱几朝曛，二十馀年伴岭云。今夜泥轮犹宿此，隔溪依旧磬声闻。
菊花似与寄奴仇，草外秋风傍古邮。下马不须歌旧曲，九原应重感行休。
少时同学晚同朝，一着输君去独高。落日黄尘回马处，满头衰发不堪搔。
五夜侯家锦绣筵，徵歌曲宴艳神仙。那能不醉金陵酒，磐石朝廷一万年。
熟醉春山许著身，夜何其后转逡巡。纵翻旧话拈新话，未叹今人笑古人。
少室峰前松插天，栋梁馀力焕青编。东斋政欲捐书坐，往助子云成太玄。
时势危棋局转低，丈夫有志竟何为。优游输与田家乐，问著朝廷事不知。
于菟渡水火回烟，异事情知出偶然。若谓嘉祥关德政，后无可继是诬天。
林壑山公去后寒，莺花又过几春残。风流自合传千古，试觅徐陵片石看。
金根载耜赴斋宫，晓日东郊望六龙。肯为三推便回辇，直须终亩劝耕农。
园林桃杏已无馀，雨挟春寒擅晓晡。芍药红悭犹料理，海棠娇甚可枝梧。
叠山环水胜蓬宫，景物芳妍竞不同。佩玉锵金无限好，雅歌姝舞兴何穷。
思古堂前酒一尊，共谈时事出孤村。临期上马无他嘱，多买诗书教子孙。
五色云中耸翠峦，千岩琪树洞门寒。金银宫阙青冥上，白昼还疑长羽翰。
一片平山号蜀冈，行随燐火路茫茫。名泉独作先朝物，流出松间姓字香。
唐朝古寺已千年，铁骑来时火歘燃。殿阁尚存遗迹在，何期一夜逐风烟。
西阁垂帘坐夕阴，每因朝退共论心。文章千载知音少，独立苍茫感慨深。
沙门自古非高士，渔父繇来是大夫。汝爱吴山尊宿好，遗衣犹为作浮图。
丝纶日下九重频，耆德三朝重老臣。若学五湖游不返，汉家谁复画麒麟。
十载重来古树阴，眼前新冢泪沾襟。归家当与诸儿说，要识如今展拜心。
千二年来治乱机，只从理欲辨安危。若将此鉴为心鉴，三五如何不并归。
馆娃魂散碧云沉，化作双葩寄恨深。千载不偿连理愿，一枝空有合欢心。
吴王旧国水烟空，坟冢高低落照红。带月莫啼江畔树，几人游宦别离中。
谁把灵楂接饮牛，主人潇洒古东瓯。玉清夜半开冰箔，暗认方平别驾虬。
仙游谪下可能禁，多少名山助苦吟。千古断碑犹有恨，推敲无字到于今。
俯仰空斋常晏如，圆天为盖地为舆。坐看千古经纶事，却恨从前不读书。
清浊无心陈仲弓，圆机聊救汉诸公。末流不料儿孙误，千古黄初佐命功。
笑看痴蝇遭唾涴，绝怜香象截流过。归来儿女团𪢮坐，嬴得心如古井波。
西风忽起江枫末，偏喜萧萧弄华发。世间何物最坚牢，惟有古来天上月。
闻说薇垣德政新，公馀风月伴吟身。荔枝嚼到甘甜处，莫忘同时玉署人。
须眉数得茎茎古，果是环谷山中人。道眼静观付一笑，借问两个若个真。
雨后桃花可意红，一川杨柳醉春风。舞衣歌扇重撩理，百尺朱楼烟树中。
倾城倾国两妃嫔，此地闻名不见人。潜想旧时红粉面，落花风里步香尘。
姓名早见书金榜，佐政黄堂又四年。自有郡人歌岂弟，相知何必上官贤。
银灯守岁未应眠，一听阳春自洒然。更祝明朝风日好，梅花满眼踏新年。
与客携壶上翠微，千家山郭静朝晖。平沙渺渺来人远，黄鸟时兼白鸟飞。
归老云边一翠岑，静中观动照人心。溪湖北上又东去，不似青山无古今。
自是佳人不可期，况随病骨强支离。今朝看著沈吟醉，年尾年头总未知。
娇娆万态逞殊芳，花品名中占得王。莫把倾城比颜色，从来家国为伊亡。
南院司徒镇洛京，未经三月政声成。四方群后皆如此，端坐庸夫见太平。
匣里菱花重百金，重重磨洗畏尘侵。六宫只辨媸妍色，不照孤臣一片心。
见说昆田生玉子，海西还有小昆仑。明朝去拔珊瑚树，龙气随飞过海门。
晓来宫棹去如飞，掠削鬟云浅画眉。风雨凄凄能自遣，三三五五坐弹棋。
参驾云中白鹿车，万年宫里荐乾鱼。江头有客来相送，不唱离歌唱步虚。
西山许迈无人问，只说东山有谢安。富贵光明贫贱晦，世情从古两般看。
一夜瑶花满禁阶，晓来旭日映西斋。宫人团雪作狮子，笑把冰簪当玉钗。
鹤背扶摇九万风，眉山深处有仙宫。黄封携得深杯献，人面蟠桃相映红。
第八筵开在北亭，三宫丰燕已恩荣。诸行百戏都呈艺，乐局伶官叫点名。
溪上茅斋枫树林，渚云沙日共阴阴。连朝不遣家童扫，红叶苍苔一尺深。
南北通和自古无，如今万里混车书。传闻每遣皇华使，外国人争问起居。
白玉堂前一树梅，今朝忽见数花开。儿家门户寻常闭，春色因何入得来。
桐江江上水悠悠，一派青山天际浮。最是无情深夜月，相看不尽古今愁。
鼾睡懒醒先处士，回光坐照老宾州。西来大笑朝天子，一宿不为桑下留。
骖鸾驾鹤上青田，万壑千岩古洞天。堂上弦歌真吏隐，不愁淮浦有风传。
边官谁复解边筹，万里关梁重国忧。惟有黄河如故国，年年常绕堑山流。
物外乾坤谁得到，壶中日月我曾游。留今留古曾留得，一醉浮生万事休。
纵酒疏狂不治生，中阳有土倚兄耕。晚遭乱世成功业，更向公前与仲争。
自叹生来后圣贤，下流入道苦难前。何由养得中和性，乐以忘忧理浑然。
春融四泽形如介，著我茅亭跨此间。纵使戴星朝玉阙，终输乘月看金澜。
临风遮莫晚山佳，自古功名看鬓华。幸自不知余种种，可教容易落乌纱。
神京曾忝仲联行，乡国相于季氏良。花萼楼深春昼永，自天多福一穰穰。
雪里云山玉作屏，松风入耳细泠泠。朝来醉著江亭酒，却被髯龙唤得醒。
几点秋山落照边，白头相对共茫然。尘氛且莫催人别，清话真穷太古先。
朝士闻鸡常半途，朱门拥被不关渠。秦郎五起听三唱，残烛贪传未见书。
开缄见月生幽思，清晓雨声翻屋来。千峰古木啼猿处，空忆题诗坐石苔。
南风雨过若耶深，莲女菱歌乱别心。后夜繁霜凋绿盖，洞房归去理秋砧。
一回望月一回悲，望月月移人不移。何时得见汉朝使，为妾传书斩画师。
至宝何年伏九渊，飞空散作玉声琤。那知夜半腾朝采，会见长虹属太清。
四边乔木尽儿孙，曾见吴宫几度春。若使当时成大厦，也应随例作埃尘。
朝发温江上处溪，小舟无寐枕频攲。夜来雨作籧篨响，恰似当年赴举时。
秀色云中似可餐，金章紫绶映雕鞍。君恩好是承朝日，况有微醺却耐寒。
曾闻叩马犯君颜，万古清风满世间。若使干戈为揖让，夷齐终不死空山。
种柏东城次第高，便惊苍翠映霞朝。有心解报公封植，不学群芳艳易凋。
野人耽酒难料理，十日床头作醉狂。偶扶藜杖出门去，庭草风吹一尺长。
山为羌仙传旧姓，溪因廉士得新名。愿持一勺去南海，直使贪泉千古清。
二月深宫花似锦，柳丝垂地怯风吹。御阶春水多三尺，丞相游湖太液池。
古县依山惬乍游，欲行因路始穷幽。搀空石壁樛林合，更做行程急也留。
陈楼高卧真佳士，陶径归来有古风。只恐功名不相放，驱人须作黑头公。
一别醉乡千古梦，无边尘事百年身。青山满眼花如锦，莫遣刘伶笑杀人。
年少轻生不畏擒，笑谈绐虏未输心。朝来匹马危城外，提首辕门索赐金。
宫门日出乳鸦啼，宫漏沈沈树影低。朝罢千官无一事，车声又过寿阳西。
金张许史竞东风，魏紫姚黄醉眼中。宾客贵人吾不预，独将清韵照禅宫。
十载长安似浪游，乘春时出紫宸楼。不知故国松楸绿，依旧东风锦水头。
借彼笙箫鼓笛中，诗人随分得春风。提壶处处差监酒，布谷朝朝讲劝农。
一带河流抱浚城，寒烟野杵古林平。依稀渡蚁桥头月，照破尘颜一榻清。
唤仗紫宸披晓霭，退朝清燕坐晴霏。简编有味炉熏永，铃索无声漏箭稀。
伤心欲问前朝事，惟见江流去不回。日暮东风春草绿，鹧鸪飞上越王台。
天地储祥集凤麟，凌烟高阁写功臣。宫中记得鸦儿句，偏问虞南第几人。
泽国春深绿暗天，来时已不见君船。十年湖海飘零恨，一夜空山听杜鹃。
起来犹自怯单行，帘捲朝暾廓翠坪。四海交游缘病废，千金文字倩谁评。
鸡鸣上马过河桥，何异东都赴早朝。红日已高犹熟寝，比君殊未得逍遥。
画角愔愔清且哀，古今晓色此中催。可堪绝塞风霜苦，还傍将军玉帐来。
一曲阳春四海同，君王犹自祝年丰。不缘烟月娱清夜，为采歌谣献两宫。
抱病江天白首郎，空山楼阁暮春光。衣冠是日朝天子，草奏何时入帝乡。
富国才疏合自羞，清时无补但优游。只知钱向纸中裹，不信能教地上流。
启蛰而郊月建寅，新元颁赦又颁春。端闱拜了熙成表，朝会移班贺紫宸。
画出阳关古别离，萧疏柳质不胜悲。行人顾叹离人泣，柳下渔翁总不知。
一窗南日照芳祠，忧国空存两鬓丝。更化早知成绍述，平舟悔不用元龟。
前日满林红锦遍，今日绕林看不见。空馀古岸泥土中，零落胭脂两三片。
闸头洲子许团栾，古庙萧条暮雨寒。榆柳千株无半叶，冬青一树碧琅玕。
从来国色玉光寒，昼视常疑月下看。况复此宵兼雪月，白衣裳凭赤阑干。
杏花墙外一枝横，半面宫妆出晓晴。看尽春风不回首，宝儿元自太憨生。
本朝耆旧数吾宗，老监轩昂洛社中。后五百年人定说，过江复有戴花翁。
古木萧森傍水隈，凤凰飞去不飞回。披烟细看苍莨叶，知是湘君泪湿来。
京国重来一梦间，不堪回首赤城山。隋堤古柳年年在，应笑行人鬓已班。
晓梦惊回燕语巢，窗前红日在花梢。心思佩玉朝天日，待漏金门鼓尚敲。
流水柴门白兔宫，一区晴锁万山中。成功会著荷衣返，入梦休猜蕙帐空。
古来仁圣最忧多，合倚承平纵逸么。行幸未停歌未阕，羯胡兵已渡黄河。
绿带春深近北堂，更看红锦烂天香。国风千古遗诗在，对此应知百虑忘。
朝霞藻绘舜衣裳，天碧山青认赭黄。忆得御炉烟直下，紫宸辞罢过宫廊。
吴氏南轩栖凤竹，雨馀膏沐带花分。明朝冉冉龙潭上，伫见千儿与万孙。
梦泽悲风动白茅，楚王葬尽满城娇。未知歌舞能多少，虚减宫厨为细腰。
太平天子事东封，洛苑回銮访侍中。自古相门终出相，试持圭璧近重瞳。
归去苕溪理钓蓬，风清月白水精宫。青莲居士争闲得，时答天书一两通。
阙下僧归山顶寺，却看朝日下方明。莫道野人寻不见，半天云里有钟声。
石耳峰前古寺秋，逢僧留宿话裴休。有人问汝因缘事，莫道前生是石头。
二顷良田一亩宫，好山当自属林公。须君留我卓锥地，安听飕飗万壑风。
嫌将金粉斗春风，独撷兰英向月中。但愿君王采香去，更无人到馆娃宫。
夜半灵乌海底生，扶桑葱郁彩云升。金鸡忽报龙楼晓，遥听朝阳孤凤鸣。
往来道路好歌谣，不问南朝与北朝。但愿千年更万岁，欢娱长祇似今朝。
江州太守文儒宗，骂贼就死真从容。天翻地覆元气在，斯人万古其犹龙。
万骑西行日已斜，咸阳宫阙锁烟霞。梨园弟子知何处，啼鸟凄凉怨落花。
匹马踟蹰度石桥，寒沙古木共萧萧。总缘国士恩难报，留得英雄恨未销。
吴江横绝断云间，白鸟归飞去不还。烟树青连越王国，暮潮声过海门山。
千官勒马谢幡胜，万国鞭牛占雨晴。谁据槁梧相近午，颊车徐转鼻无声。
雨馀花色倍鲜明，最是春深多晚晴。美酒壮人如敌国，千金一笑买倾城。
四面朱阑当午门，百年榆柳是将军。昌期遭际风云会，草木犹封定国勋。
曲曲阑干面面风，危楼半堕水晶宫。清香何处浓薰酒，一色芙蓉十里红。
杨柳垂堤水绕门，可人清景近黄昏。明朝有约谁先到，手掐花梢记月痕。
青铜结伴婉凌华，夜下三洲小玉家。闲说紫阳宫里事，玉阶偷折碧桃花。
白雁萧萧柿叶红，野花开尽六王宫。空馀一道秦淮水，著意西流竟向东。
夜色朝光两莫知，树间但见白差差。江南到处名姝少，一律前村雪里词。
文章浩浩若江河，锦橐嘲吟得句多。政恐丝纶须大手，伫看三俊在銮坡。
归舟夜泛严陵雨，征旆朝冲雁荡云。回首十年千里隔，江山何处不思君。
车声辘辘马萧萧，山色何如换六朝。要识相传风俗在，居人道得语音娇。
老来骨相清如鹤，炼就红炉一大丹。只把古琴藏石匣，子期仙去不曾弹。
平泉庄上芙蓉湖，那畜鸳鸯五色殊。贪睡月明浑不省，绡宫偷泪几盘珠。
我辈不比少年时，陶写政赖竹与丝。劝君莫种南塘柳，只为行人管别离。
才次乡关得此禽，五更啼处九春深。谁知枕上情无限，物是人非古到今。
盘木白狼纷贡毛，龟兹侍子荐蒲萄。满朝虎拜南山寿，无一人能作旅獒。
酒醒回龙欲二更，迢迢秋漏彻江城。何须不理东湖棹，徐孺庭前月自明。
小疾翻令吏日闲，明窗尽展古书看。何须新句能消暑，满腹风云六月寒。
南海珠池贡已稀，西川又罢锦文机。朝来御服三经浣，贱妾宁希曳地衣。
春云拂地雨淅淅，户外屦空生绿苔。朝天门外楼依水，好棹小舟乘兴来。
天画轩前酒一杯，爱闲能有几人来。明朝又入深山去，安得如潮日两回。
宝匣擎来彩胜新，金刀绣线佔阳春。中宫传谕加妆点，先赐椒房戚畹人。
问讯松篁岭下梅，今朝忽见数枝开。长干白下相逢少，莫负江南鹦鹉杯。
隔林八十厖眉叟，理竹疏泉过一生。见说石林身健日，把书只在石中行。
自古元良惟国本，由来天子重丘民。升平事业无多字，把笔翻思梦里身。
桃花洞口流水源，石梁桥畔古苔存。山人遥赠金鹅蕊，笑隔云光无一言。
行行西至一荒陂，因笑唐公不见机。莫惜骕骦输令尹，汉东宫阙早时归。
忠孝一心清似水，功名千古重如山。碧幢红旆照春色，赢得高堂白昼闲。
惆怅昌黎去不还，小亭牢落古松间。月明夜静神游处，三十二峰江上山。
嗣皇仁覆物昭苏，皋自陈谟鲧自吁。闻道诸公扶国论，须君左袒订邦诬。
世缘未了治不得，孤负青山心共知。愁君又入都门去，即是红尘满眼时。
夹岸垂杨起画楼，秦淮烟浪接天流。朝朝桂桨来江口，夜夜兰灯集渡头。
障掩金鸡蓄祸机，翠华西拂蜀云飞。珠帘一闭朝元阁，不见人归见燕归。
欲写情怀难一一，拟寻山水隔千千。输他吴越闲鸥鹭，朝夕常亲画舫前。
云舒云卷晓风凉，千尺松梢鹤唳长。昨夜月宫飘桂子，至今楼殿带天香。
迟日幽圜春又深，闲听燕语散愁襟。自知一息延朝暮，到此还余忧世心。
漫说朱弦大古清，政无矇瞽在周庭。高山流水本无事，安用区区里耳听。
征轮偷暇款琳宫，洞水浮花二月中。尘虑坐清归意懒，涣襟高咏紫霄风。
唯爱图书兼古器，在官犹自未离贫。更闻县去青山近，称与诗人作主人。
御苑亲耕喜有秋，闾阎犹系花农忧。深惭变理臣无补，祇觉霜添两鬓愁。
月中桂斫夜琅琅，捣就琼花绝粒方。繇是蟾宫折云路，愿持云粉荐霞觞。
决决泉流溅石虹，青青瑶草卧仙尨。道人洞里朝元去，看院惟留鹤一双。
曹家寨前胡马行，古北口外边烽明。征鸿不断关城月，笛里梅花何处声。
读书声歇茶初熟，古鼎香销诗未成。起唤欧苏索白战，天高海阔不胜情。
无住师参第一禅，指开古洞秀岩天。东扶西倒都休问，且结人间见在缘。
同有诗情自合亲，不须歌调更含嚬。朝天御史非韩寿，莫窃香来带累人。
胡姬学得汉宫眉，辛苦风尘损玉肌。不为青春容易改，十年番地失焉支。
九酝松醪一曲歌，本图闲放养天和。后人不识前贤意，破国亡家事甚多。
陈郎苑里朝朝树，齐主宫中步步莲。莫言河朔便粗鲁，便有琵琶膝上弦。
皇极闲窥天地心，只容高卧华山阴。枕边鼻息君来候，政是人间韶濩音。
幽芳拂拂朝香度，密叶阴阴昼影圆。玉食未应须角黍，君王端是念忠贤。
千古江山一览间，老瞒于此胆曾寒。凭高要起乘风志，肯把闲情作鸭栏。
壁立千峰紫翠浮，一峰直上更孤遒。世间有此擎天柱，何用人怀杞国忧。
宣尼夹谷叱强齐，吏部深州破贼围。始信真儒能见用，可为邦国大皇威。
章郡物华楼上景，江湖城阁画图间。神仙已古遗踪在，牛斗从今胜气还。
奉先桥畔政和碑，种麦人家护棘篱。绝胜望潮亭下路，浮图积雪浙江湄。
叠金缀粟映明霞，移下蟾宫一树花。最好色香俱洗净，纷纷桂子落袈裟。
载酒看花屡约移，种花徒早恨花迟。东风未必靳颜色，为报明朝着意吹。
南山深锁翠微宫，寺在山南十里东。祇怪朝来衫袖湿，不知身在翠微中。
月落江村歇钓船，归来高枕绿蓑眠。无端一夜西风起，吹向垂杨古渡边。
道人心地古为徒，野鹤昂藏白月孤。我亦生来世缘薄，回思昏宦叹非夫。
东郊车马走红尘，城外多于城里人。谁信今朝还政后，过如前岁下车新。
汉承秦后古书亡，太息高文总未遑。六叶蒲轮迎一老，元来却是议明堂。
朝匹吴君暮越臣，一颦何用訾东邻。阿承丑女五噫妇，似胜苎萝山下人。
南北交欢万国宁，不将黔首比金缯。时人未会新盟意，要与思陵作中兴。
当代几能生俊杰，许身已可系安危。明公何不登三事，国势终须赖四维。
故国无心度海潮，老禅方丈倚中条。夜深雨绝松堂静，一点飞萤照寂寥。
十顷西池碧近天，春深调马教龙船。至尊勤政欢嬉少，企望銮舆又七年。
连朝风雨度沧江，接地烟云暗海邦。王事沈郎仙棹迥，白头半夜倚寒窗。
久客还家白发新，龙钟赢得是间身。今朝偶向溪边坐，惟有青山识旧人。
但见荼蘼能上架，那知甘菊解朝天。亭亭秀出风烟上，冷落东篱却可怜。
曾同母后入宫敔，岭海今辞廿六春。启顶新蒙君手赐，六宫争贺内夫人。
太行应助往还程，一带峰峦日日青。岂比韩苏当日祷，兹行国事叶三灵。
南北悠悠三十年，谢公遗埭故依然。欲论旧事无人共，卧听钟鱼古寺边。
云檐排比玉妃房，户户俱铺紫木床。圣后从来勤内治，不教偷懒杂沉香。
寻溪小径多盘诘，车马初来路欲迷。千古英雄汉天子，桑麻今已遍标题。
中庸功用本明诚，心正身修久著刑。涵养君心三达国，图回天下九为经。
采芹今已入宫墙，不负平生志气昂。更拟来科应特奏，光荣宗室姓名香。
玉树交横雪后天，月明素质自生烟。人间那得花如许，疑是蟾宫降谪仙。
对扬殊特本同参，谁自辽空强指南。今古不存师弟子，一轮秋月印寒潭。
岭南春早不见雪，腊月街头听卖花。海国人家除夕近，满城微雨湿山茶。
仙宫岭下来仙阁，太守更名为我来。来既有时归有日，泠然从此御风回。
春云漠漠度宫城，楼雪初融水未生。行过御沟成久立，起头枝上有流莺。
今朝生日岂须论，老去难酬父母恩。惟有海南香一瓣，直教薰炙遍乾坤。
捲来沧海黄银浪，飞出层云白玉团。千古垂虹奇绝处，独凭三百赤阑干。
乌噪猿号古树丛，乱青参倚更撑空。悠然到处皆诗本，须信山行不负公。
道子粗豪故有神，精微仍数李公麟。何当扫尽铅华态，貌得乾坤万古真。
此诗此字有谁知，画省郎官自倔奇。罪大从来身万里，政成今有麦三岐。
今朝且不戴花冠，非为梳头怕晓寒。最是称心清绝事，幅巾风度雪中看。
百花如绣拥苍屏，云是先朝学士亭。览古莫将商调按，夜深沧海老龙听。
翠眉低拂效宫颦，近水亭台剩得春。千古渊明扶不起，一枝赠与折腰人。
竹宫窅窅秋风晚，芸阁沉沉昼漏稀。独有蕃僧承诏宠，红衣白马退朝归。
大仪前日暖房来，嘱向朝阳乞药栽。敕赐一窠红踯躅，谢恩未了奏花开。
束帛难招鲁两生，奉常绵蕞乱纵横。满朝将相轻年少，治道难因礼乐行。
长乐宫前望翠华，玉皇来贺太皇家。青天白日仍飞雪，错认东风转柳花。
深秋萧爽十分凉，茱菊浮杯满座香。百尺玉楼喧鼓吹，六宫思许醉重阳。
岁久鹾台吏蠹深，朝廷选士比南金。富饶有道期裨国，秪在清贞一寸心。
手关一室翠微里，日暮白云栖半间。白云朝出天际去，若比老僧犹未闲。
野寺迢迢隐碧岑，曲栏荒殿古苔深。可怜一段岩头水，洗尽浮生用世心。
鹤羽鸾绡事已空，奉华遗寺对高松。宫斜凤去无人见，且看门前粉壁龙。
明月宫中夜宴多，坐中齐唱白云歌。瑶环玉佩三千女，不著人闲俗绮罗。
白凤参差驾玉輧，姮娥夜访许飞琼。广寒宫阙应寥寂，万斛天香散月明。
五陵豪客梅华笔，写尽江南万古春。莫向寻常乞题品，赤城山下有诗人。
清秋卫水泛楼船，京国逢君已十年。漫对绿尊悲白发，天涯去住一凄然。
昔我高皇渡江日，拟将文治复舆图。炎方不敢珍韶石，来献君王写禹谟。
朝朝风雨送船行，白日无晴夜有晴。东岸□灯西岸见，中间犹自不分明。
移花来种草堂前，红紫纷纭间淡烟。莫叹朝开还暮落，人生荣辱事皆然。
蜂蝶萧骚草露漫，小家篱落闭荒寒。欲知国色天香句，须是倚阑烧烛看。
一自长门芳草生，六宫怕见柳梢青。玉楼春尽君王懒，大小梁州不忍听。
泽国无官寄老□，淮方有客借寒驴。早知到死难干禄，何用平生苦读书。
歌喉渐退出宫闱，泣话伶官上许归。犹说入时欢圣寿，内人初著五方衣。
金堤晴日共鸣镳，倾盖松阴待早朝。数尽荷花数荷叶，碧云移过水东桥。
对品班分玉笋行，一时望拜殿西厢。百官燕出宫闱静，疏雨濛濛湿建章。
高台已倾曲池平，江都宫殿野草生。隋家事远不须问，淮南非复百年城。
大道繇来圆更圆，五帝三王治半边。万古悠悠生对灭，灭中消息与谁传。
鹤发苍颜太古心，采芝共入白云深。只因误到长安寺，惹得人间说至今。
古郡荒凉半水波，昔贤名迹亦何多。沙丘望断秋风冷，荷芰飘摇满御河。
城荒寺古冷于冰，绛帐谁烧照佛灯。闲绕空阶观石刻，偶闻音语得乡僧。
清芬六出水栀子，坚瘦九节石菖蒲。放翁闭门得二友，千古夷齐今岂无。
红如血点项朱砂，入手观来一朵花。一朝二广交锋胜，到底终须不恋家。
南天白首不闻冰，乍见鳌山雪万层。犹恐梦中看易失，满堂红袖上宫灯。
千古令人笑祖龙，岩前空有白云封。兹山头角今何处，飞作东瀛第一峰。
燕处超然老复丁，等闲高树脱尘缨。知君已悟长生理，不作容成作广成。
故国幽姿想自妍，只今谁与著诗怜。竹篱茅舍花开处，望断江西眼欲穿。
日日闻人说桂州，桂州朝夕遂经由。自怜罪大当逾岭，深荷皇恩不远投。
一墩千古且闲争，拗鬼何知更此平。蕉鹿也知真梦梦，此亭吾恐亦虚名。
莫怪黄河来积石，又疑弱水隔昆仑。若嫌古记难全信，他日君归与细言。
许国身曾万里还，蜀江尘土暗重关。凄凉墓木今成拱，落日悲风满故山。
鹦鹉今朝在辇竿，辇官防护换肩难。逡巡渐入花深处，却索低骢鞴玉鞍。
金钲画角警场开，天子南郊玉辂来。十里青城遥北望，彩云宫殿月楼台。
古祠灵镇会真仙，一夕春霖激电鞭。待得归航已新暑，小荷江上绿田田。
千仞云崖耸石门，古传此地圣凡分。我曹自愧群峰诮，未必山灵解勒文。
秋草宫人斜里墓，宫人谁送葬来时。千千万万皆如此，家在边城亦不知。
画出中盘望隐归，鸣珂朝马尚迟迟。赋诗未敢轻相诮，却恐吾山也勒移。
午门朝罢午时过，千官万马汗成河。莫道宫中爱长昼，长昼宫中乐事多。
去岁春时政病身，对花不饮被花嗔。如今急报千花道，还我前来未足春。
雪晴干鹊尚流澌，天子金舆出每迟。新粉未干朝较早，坐熏龙脑熨红泥。
俱为泽国朱轓守，同是冰厅白首郎。且喜朝廷忧外寄，故从书府辍班扬。
惠崇往矣邈遗踪，时有风来撼古松。想见草庵无恙日，月明池上独支筇。
望家深有典刑存，奕叶相仍子又孙。稽古源流今得信，下方仕牒上皇恩。
双双紫燕承恩重，立尽柔条活欲栖。莫忘六宫春雨暮，珠帘捲处不曾低。
暮云宫阙古今情，芳草长含玉辇尘。春意自知无主惜，落花犹似堕楼人。
江湖落魄鬓毛皤，老大归来理钓莎。闲而小舟吹短笛，一声声是太平歌。
花露研朱朝点易，药炉分火昼焚香。道人不管世间事，自觉闲中日月长。
香车齐向内家迎，一朵宫花下殿行。自是和鸣应钟吕，凤仪原不为箫声。
点画诸宫初献巧，裁缝中禁又迎祥。周南永播河洲化，仰佐鸿明烛万方。
多少门人迹已空，后生久矣失遗风。圣贤立教无今古，时有污隆道不穷。
古来云海浩茫茫，北望凄然欲断肠。不得中州近消息，六龙何处驻东皇。
馀干城头云泊天，琵琶洲下水如弦。推篷理咏随州句，落日平沙似往年。
良人如玉映冰壶，何事年年在远涂。为国防秋青海去，不如庭树两栖乌。
凤去丹山久不归，昔年宁此览朝晖。紫庭正带黄绅望，曷日重将九子飞。
千山流水入平溪，古木云深鸟乱啼。马上行行何处去，人家犹在瀼东西。
二膳朝朝饱即休，何须嗜杀苦营求。鱼虾蟹蛤皆微细，数百方能满一瓯。
朝随初日上烟沙，极望淮南不见涯。今日江东寒食节，春闲桃李自开花。
秋风吹空古树叶，白雨压低新竹枝。净扫石头看霁色，满襟凉影鬓丝丝。
虽然城市即山居，才理清斋木石余。坐卧此中心自远，月来先照满床书。
玄极红云捧帝居，天牌新制焕金书。肇成大享称严配，典礼分明复古初。
每坐台前见玉容，今朝不与昨朝同。良人一夜出门宿，减却桃花一半红。
一片松林又一宫，开门面面看茅峰。意行恍惚庐山路，归饭僧分上下钟。
汉宫一百四十五，多下珠帘闭琐窗。何处营巢夏将半，茅檐烟里语双双。
鹊噪灯花亦偶然，人间喜信只虚传。朝朝暮暮知多少，误却归期又隔年。
御扆合宫承宝历，席图重馆奉明灵。偃武修文九围泰，沈烽静柝八荒宁。
朝来窗璧尚涂鸦，灯下吾伊且赏瓜。不是风云天上梦，阿田家世本桑麻。
求贤取士属熙辰，朝野喧传诏墨新。省试更增人百数，大庭将见出平津。
虞舜遗风远可寻，烟波一棹古犹今。九疑苍莽三湘阔，尽是云山韶濩音。
历尽崎岖上碧岑，高山流水似鸣琴。何须水乐寻幽洞，自有岩前太古音。
阴阴古寺杉松下，记得长明一焰灯。尽日看山人不会，影堂中是别来僧。
嵩山古寺离来久，回见溪桥野叶黄。辛苦老师看守处，为悬秋药闭空房。
素梅有意为谁香，故出宫墙作淡妆。昨夜梦魂清入骨，觉来斜月到椒房。
木末炎风晚更无，火云低傍古城隅。正嫌酒作鸡冠赤，洗盏惊看白玉腴。
翡翠春温金屈卮，青天璧月浸蛾眉。君王莫更留髡饮，政是能胜一石时。
诗从删后更无诗，美刺还他熟虑思。若止夸多名物辨，古人馀憾不无遗。
正学孤高践履淳，虞廷元凯汉星辰。咸阳事业荆南传，百世中朝有重臣。
不作风流时样妆，月明宫殿舞霓裳。须知并立慇勤意，为祝吾皇圣寿长。
延寿无金翠钿销，铜丸擿鼓晚来朝。宁为龙塞青青草，不作昭阳细细腰。
一床共置朝回笏，百屋常堆用剩钱。何似吾家好儿子，吟哦相伴短檠前。
溯从青琐点朝班，四世承恩戴似山。莫觌天颜陈谢悃，八行清泪寸心丹。
岧峣古刹起晨钟，度柳穿花散晓风。一百八声才止歇，几人犹在梦魂中。
室宜向木对朝阳，兑有明窗对夕光。照顾有名人莫晓，暮阴不得闭金墙。
听政勤劳抚万方，暂留行殿驻钱塘。已将轮对规行事，更向龙床阅谏章。
芙蓉本是拒霜花，烨烨红妆带日华。强暴一朝来感帨，遂令贞玉委尘沙。
古松偃蹇谷谽谺，太华峰前野老家。久客未归丹灶冷，碧桃八十一番花。
日斜投宿古禅扉，老宿过同东院西。到处葛藤无用处，试寻梅萼亚疏篱。
两士端如萧子显，求心已足不干名。春朝秋夕风兼月，辞藻居然嗜此生。
瑞岩近日有无门，掇向绳床判古今。凡圣路头俱截断，几多蟠蛰起雷音。
争麾龙舸涉奔洪，两岸云旗欲蔽空。一幅郢烟千古怨，永怀都在碧波中。
丹崖翠壑一重重，香火因缘古寺钟。若有金龙随玉简，武夷溪上幔亭峰。
里社村醪共唱酬，轻风微雨亦绸缪。与君朝夕平原饮，何似推篷竟日游。
独咏沧浪古岸边，牵风柳带绿凝烟。得鱼且斫金丝鲙，醉折桃花倚钓船。
朝来弄日花头密，暗里窥春柳眼多。任是老人情意薄，个般时节奈愁何。
一棹朝南暮北风，奇峰倒影绿波中。定知渐近三山路，认得渔翁是放翁。
古锦林边狮子吼，一声惊倒五溪蛮。何人来问山中景，寺在千岩万壑间。
携手山桥第一轩，谁能结我梦中缘。他年有意重过我，细细炉熏理旧编。
井梧写句付宫沟，墨汁啼痕字面稠。虎豹九重严夜禁，争能禁得水东流。
岳神当面捧南山，馥郁非烟拥圣颜。法部笙歌催献寿，合门先引内朝班。
辘轳声中井花满，亦有口腹如许清。百花丛中度朝夕，一点不关流俗情。
白云红树路悠悠，三两行人古渡头。一向江南一江北，不知何地著离愁。
相国归来卧旧山，功名虽好不如闲。向来北望中原眼，送在沧波白鸟间。
春草山山绿满头，朝烟暮雨作兰油。土膏肥沃全无石，不作畲田负水流。
平生百态不挂眼，倚杖看云慵解包。湘水丛林多古格，何妨一钵稳安巢。
独来独去何人识，厩马朝衣野客心。闲爱无风水边坐，杨花不动树阴阴。
妙峰高处即仙居，多为朝真作步虚。却是清风明月夜，一声倾听属樵渔。
追感古今情不已，竹轩闲取史书看。欲亲往哲无因见，空树临风襟袖寒。
邺城宫殿久荒凉，缥瓦随波出禁墙。谁约藓文成古砚，放闲裁破碧鸳鸯。
东合三朝多大事，营丘二载足闲辞。近诗留作归荣集，何日归田自集诗。
素王开国道无臣，一榜春风放十人。莫羡榜头年十八，旧春过了有新春。
老气苍寒松树活，闲情幽淡菊花开。一条古路无人走，还且与人相往来。
纷纷红叶落深宫，敢恨恩无日再中。自是君王稀校猎，非缘贱妾怯当熊。
市朝虽近是闲官，诗句清新酒量宽。料得还家霜满地，赠袍应有故人寒。
娅姹吴音今古同，宫妆袨服已成空。雕文结角辎车巧，犹有梁陈宫掖风。
协律遗踪世所珍，湖州惟用墨传神。沙弥老去耽成癖，笔法真能到古人。
剑关云栈守非难，函谷泥封久未刊。今日汉中谁国士，莫教春草上斋坛。
织组文缯载旧仪，晨朝丹扆奉天慈。六斋清素来多福，岁岁今辰侍宴私。
将军许国不怀归，又见桑乾木叶飞。要识君王念征戍，新秋已报赐冬衣。
停车京洛净风沙，几见屏开落墨花。故国似人犹可喜，秾肌何况谢铅华。
花开还喜落还嗟，君被腴庄恼却些。何似老夫展横轴，一朝看尽四时花。
秋容瑟瑟上茭芦，湖上青山镜里姝。碧瓦黄墙宫树里，涌金门外看西湖。
出岫俄生一片阴，拄筇行到水穷寻。千年留得深根在，盘古埋藏古涧心。
张衡愁坐政烦冤，下箸南烹炤午槃。老作禅痴多不肉，每观觳觫鼻辛酸。
红颜白面神仙吏，好学苦吟真我徒。政事文章有家法，它年呼作小龙图。
去年骑马古城西，雨涴鞍鞯一尺泥。今日重来转无绪，强扶衰疾绕河堤。
精忠贯日古来稀，帷幄从容扈六飞。风虎云龙方际会，故乡未许我公归。
妇人盖亦有仁心，只为冥顽溺爱深。今此警之当愧死，何妨重理旧弦琴。
燕子来时水绕台，寻芳欲试探春杯。淙淙恼杀连朝雨，不放桃花及早开。
随行茶灶曾同宿，看尽朝岚与夕霏。一片诗愁秋渺渺，树林深处见僧归。
捷骑朝朝郡国闻，东南财赋正纷纭。将军莫奏铙歌曲，天子曾焚露祷文。
信手挥斤出古文，商盘秦鼎失精神。烦君惜取铸金手，留待人间周伯仁。
西湖十里尽莼羹，偏爱江瑶品外清。宕语龙宫休宝惜，仙人昨巳下金茎。
烟雨濛濛古梵宫，院庭深悄若无僧。林梢一点荧荧碧，知是层楼供佛灯。
张湾漷县总离宫，衣宿民间似禁中。莫遣逸熊攀槛入，曾闻复道与天通。
碧霞楼上常先晓，白玉宫中爱早寒。乱玉甃成池浴凤，浑金削就栋栖鸾。
秋热连宵睡不成，移床换枕到天明。今宵不热还无睡，却为宫檐泻雨声。
英雄分据国为三，吴蜀风云入笑谈。多病阿蒙终一捷，古城依旧向江南。
秦甸山河半域中，精英孕育古今同。古来贤杰知多少，何代无人振素风。
独立无朋但任真，不持身势掩君亲。若将坤体论臣道，公是朝廷第一人。
揽辔南乘使者轺，秋风古道不辞遥。豺狼扫迹疮痍复，须遣遗民感圣朝。
烟波万里浮舟国，云木华亭鹤唳乡。欲驻野王船一饷，数声风笛肯相将。
郑州西南数峰青，出门见之车为停。濠梁至此千馀里，醉眼今朝方始醒。
探奇乘兴望沧溟，时向东山万古亭。此去登临谁最胜，联翩白鹤倚秋汀。
一贤去国四方嗔，却恐猜疑到玉宸。急把丐闲书报下，此行犹足律贪人。
朱楼初日上窗纱，镜里妆成阴丽华。不用胭脂边地草，但调南国露头花。
蒿棘空存百尺基，酒酣曾唱大风词。莫言马上得天下，自古英雄尽解诗。
遥望丛林一塔孤，蹇骑日转古城隅。夜来一雨添新涨，潋滟滩头渐欲无。
贩盐贾客夜吹笛，卖菱女儿朝刺船。沽酒得鱼能不醉，几钱堪买此江天。
海雨吹花雪作堆，那时敲我竹门开。自怜水国三千里，也有乡僧问路来。
竹宫冬孟严斋祀，深炷炉香跋烛花。凋尽庭梧风摵摵，幽思也到羽人家。
震泽鸿书不可闻，布帆犹在白鸥群。青溪溪畔南朝宅，官阁梅花正待君。
携将琴鹤过夷门，比勘温公独乐园。圣世遭逢无避理，不应题是小桃源。
烛底裁词按玉箫，翠宫合唱取腔娇。梨花影护春风暖，不用香薰酒自消。
甘冷宜茶石缝泉，得名初自玉堂仙。苍苔滓秽聊疏治，照月涵星复粲然。
今朝浴佛事如何，清净心田也洗么。尘垢不知何处得，古来明月照江波。
小阮新来觅句忙，自携破砚汲寒江。天公念子抄诗苦，借与朝阳小半窗。
宾从行间锦作团，相公马上玉为山。今朝除却西湖好，天下无春似此间。
忧国忧民日夜惊，攧天攧地作雷鸣。子胥此去休烦恼，百谷来朝一样清。
宫柳垂垂拂苑墙，啼莺惊梦暗心伤。起来羞见空中絮，也得随风入御床。
翠钿琼葩别样芳，凉风微雨淡梳妆。姮娥夜半朝天阙，应有遗簪坠帝旁。
病废归来轸圣心，干戈积岁老愁深。先庐毁尽儿孙在，自幸朝廷有赐金。
南人重鱼长食鲜，小鱼弃掷不论钱。老翁操网儿弄桨，一家生理在渔船。
莫随朝叩合休休，万里今谁没白鸥。付与幽人几椽屋，不须吴咏忆扁舟。
湘竹斑斑湘水春，衡阳太守虎符新。朝来笑向归鸿道，早晚南飞见主人。
公朝已后茹茅连，幕府偷闲亦所天。宠辱肯为差别观，道人随寓祇怡然。
龙蟠虎踞秣陵城，甬上苍官亦强名。独占高峰傲千古，夜深月照落潮声。
未报君恩未乞身，每看南雁重伤神。清溪亦是朝宗水，遥想临流忆远人。
画图摩诘神情远，诗律苏州句意清。身后生前千古恨，荒荒白日下高城。
朝阳补衲假妆么，补了肩头又补腰。补了破时重又补，到头争似赤条条。
金锡孤携问去程，萋萋原草暮烟平。六朝旧迹秦淮畔，应感兴亡听水声。
草莽连云旧径荒，人人称是古柴桑。园蔬篱菊知何处，乔木萧萧挂夕阳。
淮南催我去朝天，矫首蓬莱近日边。山树重重秋已近，晚凉石上听疏蝉。
此老若是石曼卿，此山便是芙蓉城。高歌独控青骡去，是有风流万古情。
水流无限白云深，胜迹灵光古到今。第一溪山神卜宅，蕙肴椒酒万家心。
人生七十古来稀，老境来侵老病随。自算愚年垂九十，也须惭愧耳聋迟。
怜君藻思若悬河，何自清时挂网罗。西去汀洲鹦鹉绿，古来名士患才多。
东别家山十六程，晓来和月到华清。朝元阁下西风急，都入长杨作雨声。
刘伶坟上坐吟风，漂母矶头奠酒钟。眼力还高萧相国，能于饿莩识英雄。
豫让桥边落日昏，徘徊往迹泪双痕。君怜国士能终始，自有干将解报恩。
千家名满百家村，细说淮南欲断魂。师到乡关勤问讯，古人今有几人存。
起来流汗对朝曦，暮雨如秋意转迷。信是岭南秋半景，不须榕叶乱莺啼。
坊州杜若自堪羞，沛国青粘亦懒求。那似一丛苍凤尾，等闲收味古瓷瓯。
天上梦魂何杳杳，日宫消息太沈沈。君恩不似黄金井，一处团圆万丈深。
帝所新正尽早朝，万方无乃寸心劳。野人空老江湖表，梦绕钧天日已高。
千溪鸾凤舞苍空，虚直分明是此中。玉振许谁知万古，白头天下领清风。
今岁柴车总未巾，孤山龙井不曾行。老无半点看花意，遮莫明朝雨及晴。
雷电阴晴共一帘，残春首夏境相兼。闲寻稚笋今朝长，静数新荷昨夜添。
岭南仙尉朝天去，两袖清风匹马催。菊酒长亭须惜别，刺桐花畔待君回。
古文遗迹邈难寻，喜见今人有古心。试看欧公金石录，几人传刻到于今。
塞郭衣冠匪乏人，步能送我独情真。几思觅句相料理，风月溪山不易亲。
独眠百感秋夜情，孤城急雨中闻更。明朝览镜视鬓发，不知白从何处生。
茅舍疏篱古道傍，一枝的皪为谁芳。壶中春色从来别，冷落全胜白玉堂。
长天古木染秋霜，红叶栖乌满夕阳。岂少踏枝翻一叶，只无诗句恼于郎。
一树繁阴澹古姿，秋来黄叶点阶墀。月明贪玩疏疏影，坐到露凉人睡时。
爱他休日更新晴，忍却春寒上古城。废垒荒芦无一好，春来微径总堪行。
十年为郡种筼筜，富有清风九夏凉。太守从来多惠政，后人将比召公棠。
未到花朝已北飞，江南春色苦相违。哀笳一片风沙外，家在阴山讵忍归。
曾倚东风嗅国香，星轺此日度沅湘。于今客里看图画，搔首无言只自伤。
泉声来自古龙湫，山底惊雷万壑秋。溅雹打窗空破梦，飞流无尽不湔愁。
召节蒲轮走四方，眼看浮俗变炎凉。升沉变化那知许，但觉琳宫气味长。
小殿珠帘散柳丝，东宫初退讲筵时。不材未敢修封事，把笔闲题应教诗。
今朝握手送君归，马上薰风拂面吹。不用丁宁防曲学，寒窗久矣共心期。
香蜜裁葩分外工，疏枝几点缀雏蜂。娇黄染就宫妆样，香煖尤宜爱日烘。
金炉烟里要班头，欲得归山可自由。每度报朝愁入阁，在先教示小千牛。
龙槛沈沈水殿清，禁门深掩断人声。吴王宴罢满宫醉，日暮水漂花出城。
长信宫中夜未央，斑姬团扇画秦王。三更云屋西风起，翠粲红罗满玉霜。
秋涛声满夕阳舂，野树苍茫瓠子宫。极目平沙烟水断，寥寥鸡犬识新丰。
追成栗玉□□冠，网缀红丝七宝襕。□□宫前看进辇，天旋地□□□欢。
古木交阴水漫川，野人相对石床眠。幸抛旧梦谈新梦，莫问悬车今几年。
帝烛荧煌下九天，蓬莱宫晓玉炉烟。无央鸾凤随金母，来贺熏风一万年。
谦虚久已得民心，三尹西都惠爱深。一自安车朝阙去，万人侧耳听归音。
楼船伏波安在哉，会兵曾破石门来。昔年已过获嘉县，今日更登朝汉台。
抵死连宵雨不休，今朝晴景莫登楼。杜鹃啼得春归了，风里杨花点点愁。
吴枫楚柳逐烟空，陈桧依然护梵宫。可惜祯明歌舞地，后庭无树著秋风。
月到东窗夜正中，人间天上广寒宫。蚊虫血食三千国，尽被西风一扫空。
鹿入深宫花解愁，牛登高鼎𫗧伤休。当时若听履霜语，岂到峨嵋山尽头。
水来江尾难分燕，山到崖头合号龙。见得人心尊万乘，片帆飞过亦朝东。
腻雨增多树色深，惠风吹转药苗新。一湾水绕旃檀国，流向山前普济人。
捧出冰盘荐客初，酡颜腻理转容与。轻罗未剥香先溢，不信仙人有白鱼。
内宫新制玉清符，独赐亲臣道允孚。何事官家频顾问，宰公冠上戴曾无。
警鞭卷起肃朝班，月色清寒禁漏残。仙仗平分听奏事，举头不敢闯龙颜。
明月清风放两头，一筇挑到古尼丘。而今老去无筋力，独坐江槎看水流。
宫中雨露本无私，何意偏开向日枝。闻道侍臣开讲幄，多陈樛木咏螽斯。
有生便识全归理，欲救亲危敢爱身。正恐毁伤堪藉口，世人翻诮舍生人。
吴王莲宫夜张乐，急管哀丝翠帘幕。可怜西子眉少颦，坐使长洲百花落。
秋满乾坤菊有花，筼筜经雨玉无瑕。苍然太古云根石，饱阅风霜共一家。
凄凄鼓角乱更筹，细雨残灯客况幽。老大无穷家国念，肯同儿女望牵牛。
松下迢迢一径寻，丝桐自昔喜知音。丹青独解无弦意，曲奏薰风太古心。
洞中那得卧龙踪，因石兴思盖世公。当日何人撑国事，洞中正尔卧真龙。
野桥曲折渡千回，古寺悬知水面开。一夜寒声喧客枕，却疑风雨转山来。
阙门双凤铸黄金，柳色宫沟转绿阴。辟尽四门绳样直，万方同见一人心。
江头黯黯别魂销，一棹东分怨落潮。春事正来人又去，可怜虚度好花朝。
为郎三世汉朝臣，载笔何须更美新。莫厌草玄终寂寞，相过还有问奇人。
六宫粉黛溢三千，一个中间宠爱专。自此世情生妄想，推排妃子作神仙。
行非为客住非家，此去庐山况不遐。要见南朝旧人物，池中唯有白莲花。
琴书澹泊古羲轩，花木幽闲汉绮园。碧落青嵩无用买，湖光一曲道真浑。
漱石漱流俱可意，濯缨濯足且随时。到江莫作滔天浪，妨我轻舟理钓丝。
蕊宫广殿号黄庭，突兀浮云最上层。五福贵神留不住，水堂空照九枝灯。
欺雪欺风未肯降，横斜疏影独临窗。终朝静对寒衿坐，铁笛吹来别一腔。
楚国良金百炼精，深藏求售价连城。岂徒丰狱吹毛利，兼有秦台照胆明。
三年不废策儒宗，清问图回自九重。不特赐书荣进士，圣君政本道中庸。
洛阳宫阙半成灰，草草花枝溅泪开。国色天香消息断，妆台谁奉紫金杯。
石楠花发下漓江，别酒何因醉玉缸。我尚薄游君且去，古来雄剑不能双。
始闻佳耦得韩娘，百里恩新绶与章。月欲笼人笼未得，先生犹治鲁山忙。
老藤偃蹇露颗悬，恍惚骊龙抱珠眠。只恐风云一朝会，奋迅直上苍苍天。
君人为理在安民，论道求贤德自新。经国远图无所问，何曾言指一何神。
跨鹤台高倚翠微，昔人城郭是邪非。蕊珠宫观秋如水，有客吹笙月下归。
京国归来老更穷，短衣萧瑟怕秋风。不知饥饿填沟壑，日日吟哦江水东。
长洲宫沼醉西施，荡漾兰舟不自持。愿奉君王千岁乐，一盘清露玉淋漓。
金篦吹笙绛裤讴，君王自理卧箜篌。夜深未唤憨憨寝，一曲归飞万里愁。
少陵无人谪仙死，吏部文章日月光。半世遑遑就选举，十年蠢蠢随朝行。
百百年前共一身，一身分作念馀人。于今继古须当醉，钟磬和声万古春。
繁蕊初开满玉条，碧梢低亚影萧萧。天寒冻雀双栖稳，却怪朝来雪未消。
累土编茅古制庳，官田种秫得沽私。自言身健无徭役，犹胜平生江北时。
仙家庭院立春朝，不记仙翁几种桃。共祝风光还上苑，钧天丝管换弓刀。
凤麟洲上水烟分，女伴同祠李少君。点定易迁宫里籍，步虚携手踏红云。
万古有条平坦路，东西南北甚分明。世间多少惺惺汉，尽向荆榛里面行。
华清宫里打撩声，供奉丝簧束手听。寂莫銮舆斜谷里，是谁翻得雨淋铃。
怀人何处章泉水，更复可怜潘永丰。仕路屈身还政拙，山林养志得诗穷。
鲁桥南畔拂尘衣，仰止东山思欲飞。前去宫墙应甚近，砚沟新水墨花肥。
露冷风凉秋渐深，塞天犹系白头吟。已知忧国非吾事，有感还余恻恻心。
火虐风饕水渍根，霜皴雪皱古苔痕。东风未肯随寒暑，又蘖清香与返魂。
东宫鸾凤卦中飞，花烛荧煌夜纳妃。明日龙楼歌舞罢，门前扫聚碎珠玑。
禾黍鸡豚不厌贫，耕桑世业古风存。夕阳挂树秋光老，樵担参差下白云。
宫人清夜按瑶琴，不识明妃出塞心。十八拍中无限恨，转弦又奏广陵音。
村北村南江渺然，稻苗麦穗俱可怜。水中夜宿须防盗，屋上朝餐未起烟。
犬入五云音信绝，凤楼凝碧悄无声。焚香古洞步虚夜，露湿松花空月明。
青鸟翩翩锦字通，玉箫秋冷玉函宫。情知洞里如花女，共指风流许侍中。
招隐寻春又鹤林，白云相伴亦禅心。请看古寺阶前竹，依旧斜阳半院阴。
一枝月桂和烟秀，万树江桃带雨红。且醉尊前休怅望，古来悲乐与今同。
禁苑先朝红药台，御筵亲为两宫开。莫嫌宫监希恩赏，玉辇何曾更一来。
杜甫朝回日典衣，由来诗客爱芳菲。一春好景留今夕，忍向樽前不醉归。
桐庐山下吕公亭，古井犹传仙酒名。若得逡巡沽一盏，不愁帆底冻云生。
富贵必从勤苦得，名位岂肯卑微休。劝君更尽一杯酒，与尔同销万古愁。
从嫁黔娄执勤俭，奁中犹贮旧荆钗。内朝屡作东班首，拜庆金宫玉殿来。
破店无鸡报五更，只将梦觉当鸡鸣。匆匆上却篮舆了，隔壁人家政睡声。
东风泼火雨新休，舁尽春泥扫雪沟。走马犊车当御路，汉阳宫主进鸡毬。
七旬寻胜远尘纷，身计优游荷国恩。往复汝勤人尽说，从来忠孝出吾门。
村南村北雨凄凄，五庙灵宫杨柳低。十里江山和睡过，竹林深处午鸡啼。
每忆唐求思渺然，别离何似路三千。今朝喜得南来使，报道相逢二月天。
广寒宫阙月楼台，露里移根月里栽。品格虽同香气俗，如何却共牡丹开。
自古人人足叹嗟，闲游得侣复堪夸。可怜十宿无喧杂，不在僧家即道家。
羲文孔子一先天，互把精微著易篇。不用阴阳真正理，旁蹊曲径是徒然。
秦灭燕丹怨正深，古来豪客尽沾襟。荆卿不了真闲事，辜负田光一片心。
几段飞桥著翠烟，云间有路想通天。古来何事非陈迹，道是神仙不见仙。
先朝宰辅寓京师，翠辇临门或有之。独是远临家食地，无人得似荷恩私。
往分南国戎夷问，再入中台宇宙和。狡兔漫为三窟计，长城只倚一贤多。
宫前仪卫尚般还，花里声传午漏残。见说御园才放水，圣心游泳正观澜。
濡须不见米南宫，墨客犹传宝晋风。应有离情何处著，尽随残雨上青枫。
绝饮还知百脉清，病夫明日值阳生。治装肯发迟疑口，要趁江寒水色平。
姑射神游阅九关，水精宫殿不胜寒。下窥人世生尘想，故作梅花与俗看。
西风攲叶撼宫梧，早怯秋寒着绣襦。玉宇无人双燕去，一弯新月上金枢。
活人绝技古今无，名下从教世俗趋。坟土尚堪充药饵，莫嗔医者例多卢。
事理纷纷未易穷，其间脉络要通融。能于博处知其约，渐次收功一贯中。
每忆纤鳞游尺泽，翻愁弱羽上丹霄。岸傍古堠应无数，次第行看别路遥。
正道妖风不两能，是非千古自分明。与公且把无穷意，分付江流月满庭。
槿花朝发夕而萎，得失兴亡总一机。古往今来磨不尽，人间公是与公非。
湖光潋滟接天浮，风捲银涛未肯休。夜岸系舟来古塔，不妨踪迹更迟留。
弥月龙潭讲礼回，从容行李不须催。黄堂风采超今古，何处闾阎不看来。
性癖情知与世殊，秪应归卧故山庐。山中亦有经纶事，朝课耕桑夕校书。
小阁幽深枕浅波，直疑湘水见英娥。不将诗酒频料理，奈此风前二妙何。
马革囊尸当令终，臣心应与佛心通。南人尽识熊开府，不改衣冠护梵宫。
花竹垣墙映白沙，紫清宫殿閟烟霞。一条归路朱弦直，三百来年不到家。
十载浮云几变更，归来钟阜碧嶙峋。早知山色无今古，只与青山作主人。
日南使人朝贡来，东观校书远送回。长江无波风伯喜，不须铜钲苦相催。
风起平林月色低，飞香十里禁城西。不知人在清凉国，万朵芙蓉夹大堤。
蓬莱殿里春开宴，长乐宫中帝奉亲。妇顺母慈流美化，万方歌颂赞娥莘。
月旦花前岂乏人，风霜齿颊带阳春。江南野史馀芳论，绝世清如古逸民。
红花颜色掩千花，任是猩猩血未加。染出轻罗莫相贵，古人崇俭诫奢华。
宫帘匝地昼阴移，红拂金壶殿脚随。玉凤坠钗心暗卜，圣情有喜近臣知。
幽鸟呼人出睡乡，层层露叶漏朝阳。临池只欲消残醉，无奈鹅儿似酒黄。
半生见梅唤作兄，我诗政见梅边清。前回待欲唤曾子，惜许疏蟾未弄明。
万种花开斗晓红，含羞无语倚东风。素妆不理因谁倦，一段春藏粉黛中。
山围平野绿烟中，江苇萧萧两岸风。谁种阖闾门外柳，年年飞絮入吴宫。
退朝两袖带天香，时复凝思入故乡。白屋近来曾到否，素轩修竹长应长。
画角吹来岁月深，谯楼无古亦无今。不如归我龙山去，松柏青青何处寻。
跨险盘危压古州，至今传号越王楼。山分冷翠侵檐滴，水擘寒声绕槛流。
才见茅檐插柳条，便知寒食是今朝。春应不恨相寻晚，应恨常阴一半消。
千里嘉陵江水色，含烟带月碧于蓝。今朝相送东流后，犹自驱车更向南。
东方旭日出曈昽，照见巴江曲似弓。莫遣猿声到巫峡，山头犹有楚王宫。
何事金舆不再游，翠鬟丹脸岂胜愁。重门深锁禁钟后，月满骊山宫树秋。
拾遗归隐浣花村，日醉田家老瓦盆。满眼好山驴背稳，也胜朝扣富儿门。
百尺古松松下寺，宝幡朱盖画珊珊。闲庭甘露几回落，青石绿苔犹未乾。
古时应是山头水，自古流来江路深。若使江流会人意，也应知我远来心。
宫人早起笑相呼，不识阶前扫地夫。乞与金钱争借问，外头还似此间无。
厄闰黄杨古所传，翻阶红药岂其然。明年果得真都胜，便是双鸧一箭穿。
契玄东里一遗民，落拓颠狂混俗人。自是本朝全盛际，至今拈起话常新。
南山北岭远如层，朝云暮雨浓若烝。楼高百尺见万里，更有底事须来登。
剪彩池边杨柳条，垂金拂翠逞春娇。不知亡国多遗恨，犹自风前舞细腰。
万缕春风窣汴堤，锦帆何处柳空垂。流莺应有儿孙在，问著隋朝总不知。
平川杨柳翠依微，暖日游丝挂绿扉。啼鸟不知江国变，多情到处劝人归。
声前未举已先知，曾用输机陷国师。险处与谁分胜负，苹花汀草暗相宜。
古来名下岂虚为，李白颠狂自称时。唯恨世间无贺老，谪仙长在没人知。
每阅遗编慨古今，股肱元首义何深。共看四海无虞日，要识虞廷警戒心。
一拜虬髭便受恩，宫门细柳五摇春。男儿自古多离别，懒对英雄泪满巾。
寒葩缕缕结缃红，不待纤针见巧工。秋老从他宫线减，彩文翻喜入花丛。
春早寻花入内园，竞传宣旨欲黄昏。明朝驾幸游蚕市，暗使毡车就苑门。
密云阁雨靳春晴，不放芒鞋取次行。却坐蒲团政无赖，好诗端为破愁城。
古人断臂觅安心，岂有他能我不能。好手手中夸好手，千年常住一朝僧。
五柳先生倦折腰，孤眠千载仰风标。青衫令尹头如雪，不厌朝昏过此桥。
委佩朝辞白玉阑，褰帷夕驻潞河干。半帘兔影照清梦，满院虬阴生翠寒。
古达滩高水似倾，激流顽石斗相撑。舟人惊挽虾须缆，自笑何缘万里行。
芙蓉帐暖燕双栖，杨柳风凉莺语迷。娇傍海棠春睡足，娥眉偏向楚宫低。
上尊初破早朝寒，茗碗仍沾讲舌乾。陛楯诸郎空雨立，故应惭悔不儒冠。
频把香罗拭汗腮，绿云背绾未曾开。相扶相曳还宫去，笑说秋千架下来。
隐迹龙岩数十秋，归心常挂凤城头。西桥杯酒今朝别，好向塘湖看白鸥。
华清恩幸古无伦，犹恐蛾眉不胜人。未免被他褒女笑，只教天子暂蒙尘。
翩翩彩笔赋梅花，只忆朝云不忆家。为说坡仙休怅恨，昭君犹自弄琵琶。
家住温州雁荡巅，归帆曾载买山钱。江山寂寂芦花白，好似今朝纸上船。
翩翩白马度秋风，共醉胡姬酒肆中。舞剑吹笳歌出塞，送君朝发蓟门东。
长恨周人咏黍离，不期亲到闵周时。一朝小雅废将尽，何处如今更有诗。
微风巾袂细氤氲，楚畹丛中别有春。啜茗亦嫌风景杀，明朝载酒是何人。
十年泽国泛吴航，袖有新硎试未尝。聊把一麾施老手，便教千里作津梁。
帝子吹箫逐凤皇，空留仙洞号华阳。落花何处堪惆怅，头白宫人埽影堂。
闲将柏叶搅胡茶，供养方情老作家。不似破头山道者，贪他传代古袈裟。
身著宫袍拜玉旒，东风二月别皇州。玉堂学士于今盛，一颗明珠不暗投。
一樽相属莫辞空，报答今朝吹面风。自唱新诗与明月，碧桃开尽曲声中。
金匮哀章正共哀，又将符命议灵台。太山千古黄泉路，底事銮舆爱上来。
秋水初生射鸭阑，寺前红叶树斑斑。洞庭吹散朝来雨，放出船头一半山。
大安宫里漆园椿，子干孙枝叶叶新。今日四株高下碧，相承一样八千春。
博山烟烬夜三更，万籁声沉月一庭。拂拭琴床弹古调，松梢鹤睡洒然醒。
百花风雨泪难销，偶逐晴光扑蝶遥。一半春随残夜醉，却言明日是花朝。
忆逢新火客秦川，绣岭归来浴暖泉。从古盛衰如反掌，累累何地不新阡。
朝廷无事君臣乐，花柳多情殿阁春。不觉胡雏心暗动，绮罗翻作坠楼人。
十二璚楼紫翠重，万年琪树落秋风。南朝无限伤心事，都在残山剩水中。
风景昭台分外清，眼前宠辱未须惊。阿娇倾国今安在，金屋无人空月明。
圣治从来本好生，拟销剑戟助农耕。此心自与天无间，岂待丹缯始辟兵。
半晌开门举步迟，东风吹柳乱丝丝。年来难说宫中事，却道西施不画眉。
琳宫金刹接林峦，一径潜通竹树寒。是处尘埃皆可息，时清终未忍辞官。
满车桂酒烂金醅，坐绕春丛醉即回。争得此花长在眼，一朝只放一枝开。
江右君臣笔力雄，一言宫体便移风。始知姬旦无才思，秪把豳诗咏女功。
秋清山木夜苍苍，月出波平断岸长。千古高情苏子赋，东风谁更说周郎。
高卧从他有灞桥，荒涂横古树萧萧。冰溪一曲灵山底，密洒之间复乱飘。
咸阳贾岛客并州，更渡桑乾赴远游。我有千程乡国路，归心亦赴水东流。
澹云不雨翳朝曦，帘幕沉沉燕子归。细起一炉香雾润，犹扶酲困怯单衣。
寄奴开国势龙骧，转眼更齐又换梁。惟有先生赋归去，至今犹是晋文章。
江郭多阴暑到迟，夜凉孤枕怯疏帷。听风听雨寻常惯，不似今朝醉醒时。
被寒烧尽郁金香，侍女无言立近床。一样玉壶传漏点，南宫夜短北宫长。
家园归省浙江东，璧碎珠沉几日中。尘里笙歌千古梦，悠悠无处问苍穹。
俯恨莺宫乘羽气，仰攀龙驭奏新题。光明何处苍生眼，一角东南看白霓。
黄叶山家绕会琴，斜阳流水路阴阴。东西茅屋鸡豚社，气象粗疏有古心。
乡国追封初岂意，师垣极品亦何心。考功郎议一字□，□相斯文上帝临。
天街御膳写臣封，随例朝朝进六宫。后苑日高催泛索，茶床擎出绣云龙。
汉关行尽忽桃源，竹树萧萧鸡狗喧。铜镮椎髻来迎榼，蛮国王孙出领幡。
列国难逢世主贤，孤忠非命亦堪怜。临河不返宣尼辙，未必声名万古传。
晋朝姑孰接秦关，饮马淮流一线间。今日中原无插羽，不妨词客醉龙山。
春阴垂野草青青，时有幽花一树明。晚泊孤舟古祠下，满川风雨看潮生。
鲁国数年书疏断，每思高会听云和。别时有约终相觅，绵竹江头雨一蓑。
学宫古苔满阴壁，一株紫薇当户新。矜持幽意故远俗，点缀秋光时近人。
凉蝉乱叫朝暮雨，独鹤不迷前后山。芎叶煮汤胜茗碗，栗花然火称松关。
我句如许一生过，君诗政应万人传。但言寒温置馀语，可是从来子敬贤。
千古怀沙恨逐臣，章台遗事最酸辛。可怜日暮高唐梦，绕尽行云不到秦。
休辞十驿犯埃尘，花柳无边政可人。我坐宦囚归未得，仗君说与古溪春。
花萼春风拂御楼，楼前新曲按梁州。宫离商乱谁堪听，似送边城一断愁。
摇曳东风百尺丝，多情浑不系分离。明朝走马天涯去，谁向邮城折一枝。
去国扊扅悲往事，还乡笳鼓愧前修。十年过计千章木，一寸离心万斛愁。
百万长驱入战尘，几人能保去时身。古来战将知多少，尽作青青塞草春。
异国传来种性殊，圆陀陀似蚌中珠。不□□艳照明月，自有辛香压五湖。
夫椒风卷太湖波，勾践兵来踏浪过。野老不知亡国恨，至今犹唱越人歌。
酴醾花底当年事，夜雪模糊照酒阑。北省今朝枝上雪，还揩病眼作花看。
汴水悠悠蔡水来，秋风古道野花开。行人惊起田间雉，飞上梁王鼓吹台。
恋恋天光下玉阶，明妃初出汉宫来。情知至死归无路，一点芳心誓不回。
明日銮舆欲向东，守宫金翠带愁红。九门佳气已西去，千里花开一夜风。
日照觚棱万户春，细风轻雾淡嘉辰。一番宫柳黄烟重，百种盘蔬紫甲新。
前身姑射冰相似，今代潘妃玉不如。坐对真成在江国，淡烟微雨暗扶疏。
秋忆故乡魂欲断，晚临寒浦思如流。归来古屋寒灯暗，能较骚人几处愁。
高风鹿洞流千古，劲气康山塞两仪。舟过落星湖口路，望中云翠是吾师。
曹参尚守萧何法，鲍叔惭分管仲权。莫笑当时呼伴食，元之秉国恐妨贤。
朝回曾据鳌峰石，薤叶淋漓草制多。一别掖垣成白首，凤凰栖老碧梧柯。
隋家宫殿昔初成，不道荒凉兽迹行。今日知来高处望，山川兴废使人惊。
通谷阳林不见人，我来遗恨古时春。宓妃漫结无穷恨，不为君王杀灌均。
相形何似且论心，眼力工夫见浅深。古怪清奇任君说，灵台一片若为寻。
五亩方塘一亩宫，满林花叶笑飘蓬。何当归作灞陵隐，感激裁书报伯通。
千载梅仙不可招，南昌宫观草萧萧。岁寒图画今初见，依旧清风洒雪标。
羞将明媚斗春妍，顾影徘徊祇自怜。消得风流黄太史，国香流俗叹随缘。
才闻家世便心倾，何况通经古是程。范叔青云能自致，不须河朔寄柴荆。
邵阳拙政一年馀，不暇精思及远图。且了眼前无饿殍，家家温饱是良谟。
雪残山润眩朝晴，涧溜融澌渐有声。最是梅花先后发，倚风乘日艳精明。
斜向西南月半弯，五更正值毕叉间。朝来骤有风兼雨，红晕饶添一大环。
空劳国色更针神，雨露恩移别院新。记取蒲生塘上曲，九泉差胜姓甄人。
方以类聚物群分，两畔两秤共一斤。戊己宫中藏水火，小心调理武和文。
来时惟爱古松青，去日新松种已成。令尹若能终此意，清风着处会知名。
紫燕黄鹂满殿头，苑边垂柳晓风柔。宫人倚槛才梳洗，攀落桃花出御沟。
蛮花簟冷春气分，午醉醒寻野寺门。黄落远林供倚杖，却疑残照是朝暾。
贞元朝士已无遗，白发当权更有谁。六十还朝今八十，却归修史几人知。
拥麾犹愿富腰钱，千古相传跨鹤仙。莫笑昔人空觊望，后来人欲更熏天。
别我芝岩旧主情，松堂月冷露华清。古桐高佩知何处，会听百滩流水声。
列仙朝罢玉皇家，一色中单衬白纱。才得东皇呈上瑞，万年枝上早开花。
废宇颓垣不复新，朝元辇道尽荆榛。惟馀一派温汤水，长与行人洗路尘。
周室孤危若旅人，诸侯谁复肯来臣。成公不是朝天子，假道京师会伐秦。
越调管吹留客曲，吴吟诗送暖寒杯。娃宫无限风流事，好遣孙心暂学来。
紫宸殿下迎春仗，德寿宫中家庆图。帝有双亲齐万寿，天教五岳总三呼。
朝饥一眼望炊烟，绕尽长溪过尽山。承露丝囊世无样，蜘蛛偷得挂篱间。
四海倾瞻调鼎手，朝廷侧席待伊周。江城父老休遮道，可是星车肯少留。
青山楼阁楚江东，身在苍茫晚色中。故国自遥难望见，不关春树雨溟蒙。
万国朝元捧圣君，烟开仙掌暖氤氲。九天初上重光日，三殿长飞五色云。
凤翥龙飞御制文，人间未见墨花新。恩荣独为词林重，亲向宫门赐老臣。
宫女熏香进御衣，殿门开锁请金匙。朝阳初上黄金屋，禁夜春深昼漏迟。
一片云根分外奇，霏烟藏雾影离离。飞来定自阳台下，神女朝来恐未知。
老臣苦欲争天下，嗣子何曾思蜀中。古屋数椽犹庙食，伤心地近永安宫。
昨日恩书许拂衣，今朝著句咏将归。芦花明月无人占，一笑劳生早息机。
谁卓孤峰紫翠巅，流泉一脉到宫前。却怜千尺擎天柱，不拄东南半壁天。
阳明古罅閟灵宫，祷雨传闻见活龙。可是高人不留我，却从归路数杉松。
蜀道于今似弈棋，要令一著□安危。朝廷独选李曾伯，勋业当如郭子仪。
古庙残碑野水村，行人回首暗消魂。遥天何许孤云没，不尽青山万马奔。
亦知相别在相逢，无那殷勤意万重。若过延津晓离合，古来双剑是双龙。
清溪一路照羸身，不似云台画像人。国史数行犹有志，只将谈笑继英尘。
虎头凤麓连长堤，随山刊木路可为。长官仁政及物远，一时力役民忘疲。
内门朝日上金铺，宝玉龙函出殿馀。红烛两行分御道，辇官三百奉腰舆。
刺水森森露碧纤，宰烹端为厌齑盐。政须留衬双轮软，未用来供一饷甜。
山原缭绕水萦纡，绣岭屏风立座隅。更上朝元最高处，饶君都看渭川图。
月旦凭谁更品评，古今人物自成名。遥知嘉靖明伦疏，留与千年映汗青。
深羡青城好洞天，白龙一觉已千年。铺云枕石长松下，朝退看书尽日眠。
飞来古寺是耶非，何处归猿向此归。长啸至今烟雾隔，无情亦为一沾衣。
槛泉依石古名馗，细转轻流有令姿。不觉篮舆归日暮，坐怜清泚住多时。
昔日肩吾上国行，鱼龙黑浪自堪惊。我今憔悴西风稳，却是江神不世情。
朝来倾耳得街谈，颇说尘容亦可惭。从事未知三尺守，醉心空向六经酣。
相持未定各为君，秦政山河此地分。力尽乌江千载后，古沟芳草起寒云。
气通霄汉润通泉，融结还从太古年。数点青螺云起处，散为霖雨遍山川。
三城遥望曙云东，境入扶胥海日红。赤壁乍回孤鹤梦，步虚声彻蕊珠宫。
明朝别驾过金坛，暂到茅山亦不难。我忆江门归未得，为君沽酒庆茅山。
肃肃秋风送暮钟，江门束鹿傍苍松。野人不与朝家事，早晚焚香拜九重。
示疾炎凉合问之，头皮老去记谁诗。杨妻有句留千古，笑倒黄州举此时。
脱却宫衣着草衣，云泉便与世相遗。山中女伴浑无事，共说奸谀指鹿时。
我忆当年诸老翁，经纶事业久参同。只今零落三星晓，未厌栖迟一亩宫。
云霄万里羡冥鸿，曾为储皇出汉宫。数著残棋犹未了，五陵松柏已秋风。
白发长留太古身，匡庐五老未为真。高高并立云峰上，中有浮丘一丈人。
看花长是盛时来，飞雪从渠到玉杯。天惜国香尘土涴，故应偏向石间开。
扶松直上鳖鱼背，太古苔花滑杀人。石笋干霄吹欲折，天风不惜玉嶙峋。
爱他国色艳倾城，老衲心城百万兵。便使有情何足动，幻花况是本无情。
碧湖老子识朝贤，白璧明珠有此篇。青眼相看岂虚语，不妨收是买山钱。
诗愁磨尽鬓边青，玄钥无施闭理扃。牛渚锦官祠庙古，瓣香傥格在天灵。
坐看红日映天鸡，曙色中原一瞬齐。雄观古来谁得似，昆仑高柱大荒西。
春晚乘骢驻德平，古城墙外有蛙鸣。却思青草池塘夜，三载湖南厌此声。
宝月骖鸾采结垂，朝来新写上皇诗。金盘有露凉生早，玉宇无尘冻解迟。
山西门户是云中，上谷三关俯汉宫。君向长城城上望，秋鹰应念郅都雄。
平生壮志执金吾，俛首鸾栖岂丈夫。鞲上有鹰韬有犬，上林政要打于菟。
缥缈危谯面面山，朝来云作雨潺潺。忽然风卷归何处，百里阴晴反掌间。
才出山门已望来，两人心事共徘徊。吾侪不是伤离别，万古真风待汝回。
柄国年深巧蔽欺，如何方面用胡儿。只知怙宠身为计，不道渔阳乱已基。
雨馀春涧水争分，野雉双飞过古坟。眼见人家住深坞，梅花绕屋不开门。
冬来行部驾轺车，一日之间气候殊。朝衣驼裘暮挥扇，未应岚瘴得全无。
网轩凉思蚤相催，红叶生时雁又来。不用题情付流水，已从步辇过宫回。
严霜日烈与时乖，前后奸邪屡见排。苕霅祠堂境清绝，孤忠千古有人怀。
霜露丘园不忍违，三年月日速如飞。金门乍入应垂泪，因挂朝衣忆彩衣。
升旸宫里雪初消，便觉春风袭柳条。新酝嘈嘈泻轻碧，尽分和气浃狐貂。
饱看青山读古书，无人能识市中儒。朝朝卖药归来晚，留得芸香辟蠹鱼。
旌旗海上似云屯，大将登坛国士恩。白马只今成过隙，千秋匹练曳吴门。
梨花如雪照庭隅，魄月沦精上海初。禁鼓方传宫漏闭，嫔嫱相拉夜看书。
城外斜溪踏水过，不沿危磴却扪萝。明朝又入宜春去，想近湖湘山更多。
太古安知虙与尧，茹毛饮血自消摇。不须追咎为书契，初结绳时俗已浇。
苕霅双溪绕墓林，松陵霜露古祠深。宋朝冠盖儿孙在，秋菊寒泉一片心。
晃耀灵光真有体，从横妙用本无踪。须弥芥子非虚语，事理从来本自融。
匡岳寻儿已古稀，云中相见各依依。昔年未遂裴休愿，今日追欢尽意归。
开府何曾忘倚庐，西风洒泣墨衰疏。功成第一朝天阙，乞得身还经未除。
翁家多桂郁成堆，几度秋风几世栽。好是麟儿成宅相，蟾宫又折一枝回。
功名悔不知津早，自理菟裘吾欲老。不论花木四时春，坐对溪山终日好。
缕缯采药谩区区，谁似君王用意殊。仁政便为医国艾，德威那假辟兵符。
离宫别院绕宫城，金版轻敲合凤笙。夜夜月明花树底，傍池长有按歌声。
抚膺唁国问苍苍，郭唶声中喜气昌。偷报故都忠义士，赵家天下又南阳。
满怀今古怅悠悠，举目江山尽胜游。华发又堪来几度，可无新句咏清秋。
功名于道九牛毛，无怪先生抵死逃。漠漠桐江千古后，云台何似钓台高。
家住江南建业城，春风归去片帆轻。凤凰台上重登眺，白日浮云万古情。
几淬青虹怜古剑，独翻黄石得奇篇。等闲疑义恒相析，何异当时对榻眠。
六国精英辇运来，妆成舞殿与歌台。金块珠砾今何在，但见阿房满地灰。
旧苑荒台古刹边，桃花临水尚依然。只今野鸟啼春急，半似当时闹管弦。
胡姬十五汉宫妆，夹道杨花扑面香。处处红楼堪系马，莫教春色断君肠。
好趁西风理钓舟，半生书剑两悠悠。凭高有恨无人识，空负关河万里秋。
被发佯狂不为身，忍看家国遽沉沦。平生方寸谁能会，孔氏三仁语最真。
牙旗遥指海东云，夜半潮随刁斗闻。充国来边多胜算，不教幕下久从军。
旧苑荒台杨柳新，菱歌清唱不胜春。只今惟有西江月，曾照吴王宫里人。
偶因试马小盘桓，明德门前御道宽。楼下绿杨楼上酒，年年万国会衣冠。
修内司人编戏鼓，辇宫营里独烧灯。春风到处皆君赐，金柳丝丝满凤城。
闻仅二知虽赐也，道传一贯必参乎。己私克尽融天理，表里通明月在壶。
今朝社日寒犹力，燕子还寻五柳家。宰肉不沾吾分薄，强斟聋酒度年华。
茅屋周回松竹阴，依稀气象似山林。一窗风月生涯足，相与清名映古今。
佛子身归乐国遥，至人神会碧天寥。劫灰沈尽还生妄，但向平沙看海潮。
一入君门误守宫，低徊那敢怨东风。尽教买赋黄金在，留与他人赠画工。
汉宫初起集灵台，绛节飘飖羽扇回。云锦书传青鸟信，遥看阿母自西来。
纤鳞不起静无风，倒写青天入镜中。两岸青山带楼阁，何人不道水晶宫。
神虎护泉寒翠壁，灵虬吐沫暖冰壶。玉环不碎征尘里，更引三郎到古渝。
葛巾藤屦白蕉衫，偶带中台独坐衔。原是玉清宫里客，不教长住玉虚岩。
满院蔷薇金缕斜，淡黄端不让宫鸦。主人何处空相赏，兮付山童漫折花。
朝衣脱去更翛然，慧业生来即解禅。纵说江南风景好，旧人慵对李龟年。
四曲行过大藏岩，琼花瑶草乱毵毵。吟眸触景千般变，独有心源印古潭。
十摺还将一幅裁，卷舒妙理转堪猜。轻罗小制偏疏散，天马山前归去来。
奎章阁下掌丝纶，清浅蓬莱又几春。三十六宫秋寂寂，金盘露冷泣仙人。
朔雪飘飘开雁门，平沙历乱卷蓬根。功名耻计擒生数，直斩楼兰报国恩。
朝阳烁烁欲争流，已过群红盍自修。发尽妖妍犹未歇，天机终待几时休。
目断云林朝复朝，名花珍重待多娇。从教院主眉须堕，为爱寒销把佛烧。
半月斋居道士家，碧桃千树吐春霞。今朝送别江边市，马上停鞭看落花。
梨花月淡珠帘捲，柳絮风轻粉蝶飞。宫漏无声窗欲曙，霓裳催舞广寒妃。
玉旨朝来下赤墀，遽传骑马发京师。崇文门外官亭柳，卧病无由赠一枝。
迟留访隐古祠旁，眼底樛松老更苍。山得吾侪应改观，坐无恶客自生凉。
云雾轩窗倚半空，少霞铭处识新宫。遥看一片秋山色，鹤影徘徊明月中。
故里溪头松柏双，来时尽日倚松窗。杜陵隋苑已绝国，秋晚南游更渡江。
九客俱辞一客留，出门相送问重游。夜来共对西楼月，不道今朝有别愁。
银台香露洗金卮，玉佩飘飘醉欲飞。想是龙宫春宴罢，凌波归早湿绡衣。
流莺偷入未央宫，望断昭阳信不通。寂寞雨声寒食夜，一枝香泪泣东风。
千古岩隈迹未尘，几多斧凿幻全身。金身丈六犹言小，绝倒侏儒世上人。
遥看海色过横楼，万树江中送客舟。月照关山莫辞醉，明朝风雨广陵秋。
务本工夫在日新，悠悠莫自老青春。课功核实惟时敏，德业何难辈古人。
护国门前似匡阜，云峰路上认香炉。重重妄想虽堪叹，也胜尘埃看画图。
折时须拣带苔枝，两蕊三花尽自奇。簪向银瓶全俗了，古铜瓶浸恰相宜。
浮光林杪水参差，意想先生得句时。千古黄山山下路，蹇驴不是少人骑。
红枝欲折紫枝殷，隔水连宫不用攀。会待长风吹落尽，始能开眼向青山。
独夫亡国固宜哉，不省鸡声是祸胎。辛苦朝歌城下土，暂成宫殿却成灰。
近郭风光日日新，城头溪上互寻春。欲知昨日篮舆客，便是今朝画舫人。
内人哄动各盈腮，谈自西宫撒雪回。报与内司当有宴，羊车今晚蚤将来。
川程极目渺空波，送尔归舟奈别何。南国音书须早寄，江湖春雁已无多。
君家聚古无不有，不腆敝器何足奇。两首新诗愧虚辱，恨无郜鼎为君移。
宫棋布局不依经，黑白分明子数停。巡拾玉沙天汉晓，犹残织女两三星。
新辞将印拂朝缨，临水登山四体轻。犹念天涯未归客，瘴云深处守孤城。
才不时宜懒治生，学专信已一官轻。只今尚友须千载，独惜时无尚子平。
文皇定鼎靖沙胡，宫阙□台此帝图。白昼铜关严甲士，青宵羽箭报金吾。
今难复用古橧巢，头上应须盖把茅。金屋少为书所绐，数椽新拟卜西郊。
绿鬓朱颜素节新，岁寒风雪苦相侵。明堂清庙登庸日，伫听箫韶奏治音。
漠漠烟村一古城，郊坛离殿草茅生。青山不解知兴替，销黯开颜为雨晴。
水国秋清潮半生，越王台殿锁荒城。西楼一夜思归客，斜倚朱栏独听笙。
针芥劳劳漫古今，几徒鱼水草庐心。千年独有精英槩，不与青山壳子深。
汉阳宣教是妾夫，妾身未死缘事姑。骑士朝来强拥去，抱石半夜投沙湖。
玉骨生来不怕寒，多应炼就葛洪丹。散花天女朝酣酒，只许维摩帐底看。
寒食家家出古城，满川风雨看潮生。八千里外飘零客，起向朱樱树下行。
建古山深吾对关，住城正在碧云间。亦知曾子传忠孝，割与云山与我山。
花前逸兴欲倾杯，为问此心何处来。物理若还不我与，等闲那得笑颜开。
凿破岩崖砥样平，要令民旅得通行。为君题作毛巅岭，留取毛巅千古名。
宫人夜泊近人家，瞥见红榴三四丫。犹说初离行在所，玉阑无数牡丹花。
山下柴荆昼不开，苔生古井暗楸槐。新诗哦罢闲无事，移取藤床睡去来。
月上重楼丝管秋，佳人夜唱古梁州。满堂谁是知音者，不惜千金与莫愁。
丹梯百丈许攀缘，万古华阳此洞天。不独山人能爱客，野花啼鸟亦欣然。
天上姮娥白玉肌，蕊珠宫女郁金衣。相逢月下浑无语，笑指蓬壶作伴归。
朝宗于海固愿也，一苇杭之如勇何。著浅惊呼过又喜，此生是等事尝多。
病来常欲谢朝簪，几度怀师梦里寻。遥想跏趺双树底，一灯悬影照禅心。
龙脑天香撒地衣，锦书新册太真妃。宫官一夜铺黄道，却踏金莲步步归。
万山深处古宁州，五日真成十载游。千古濂翁招不返，翠云亭上看江流。
一封书寄数行啼，莫动哀吟易惨凄。古往今来只如此，几多红粉委黄泥。
石龟无语对东风，海鹤曾迷晓市中。三十六鳞朝夜月，玉钗人在水晶宫。
松陵水国面松江，学弄渔竿对酒缸。惊起鸳鸯是旗鼓，背帆飞去一双双。
古殿清阴山木春，池边跂石一观身。谁能来此焚香坐，共作垆峰二十人。
吴王宫里树啼乌，伍子祠前草亦芜。头白山僧忘说法，剑池西畔梵堂孤。
蒲萄新绿照人明，急管繁弦四坐倾。莫道春明能久住，朝来仍别润娘行。
蟾宫何说到荒唐，和月连根句偶狂。识得吾心真桂否，不劳扳折自天香。
晓日登临感晋臣，古碑零落岘山春。松间残露频频滴，酷似当时堕泪人。
洞门千尺挂飞流，玉碎珠联冷喷秋。今古不知谁捲得，绿萝为带月为钩。
道旁山色古犹今，绿鬓偏惊白发侵。回想临岐分袂处，更谁能会此时心。
仙班济济侍宸官，袖拂红云跨彩鸾。笑约玉皇香案吏，禹余宫里借花看。
空烦车马扣云关，不是先生不得闲。为报今朝有幽兴，半醒半醉去游山。
汉阳云树清无极，蜀国风烟思不堪。莫怪别君偏有泪，十年曾事晋征南。
年华先到未央宫，嬉赏班班四序中。潇洒梅花元耐雪，轻狂柳絮不嫌风。
渚宫秋老夕阳多，无复君王避暑过。席上舞衣零落尽，独留团锦照苍波。
哭得江头云气昏，泪痕多化作潮痕。波心万古团团月，疑似曹娥一片魂。
蜂占蔷薇封食邑，蚁侵蜾蠃借军须。雨天风急鸠呼妇，水国烟寒雁唤奴。
翛然海鹤共精神，曾是先朝泰畤臣。今夜露寒坛上月，佩环犹自礼群真。
圣世休祥见景星，曾闻瑞日庆云生。羽人中夜来朝斗，透过松梢一点明。
戴进不得武英收，为抹勾漏绛钓裘。若使今朝逢沈四，真成伯乐哭骅骝。
道亨初不关穷达，身健何须问去留。但愿王明天地泰，此生长共国同休。
剪水成花薄暮飘，寒山一色换琼瑶。分明画出人间瑞，好报端年入圣朝。
宫乌栖处玉楼深，微月生檐夜夜心。香辇不回花自落，春来空佩辟寒金。
冰雪风云事不同，今朝尊贵昨朝穷。穷时多少英雄伴，名字应留夹袋中。
昨日龙山把酒杯，今朝还上最高台。西风不待重吹帽，黄菊何因缓缓开。
古来难化是蛮夷，交趾何人得去思。万代圣朝青史上，独传溪洞立生祠。
几日城中歌酒昏，今朝匹马向烟村。迎人况有南山色，胜处何妨倒一尊。
沈沈月影浸寒流，一雁初飞万国秋。醉写玉壶留别意，客愁都在小红楼。
春帖分裁合分多，宫娥争馈缬绡罗。青丝菜并银盘送，幡胜新题墨旋磨。
晚色重重放客舟，轻风吹漾落潮流。林峦尽异来时路，知是明朝到福州。
丹凤城门向晓开，千官相次入朝来。唯君独走冲尘土，下马桥边报直回。
万古乾坤一寸心，西风回首二毛侵。青山幸有全归地，敢向烟霞计浅深。
浮世空名与谤随，欲从蛙黾问公私。年来悟得安心理，只在池亭隐几时。
极目青濛鸟道天，飞沉今古谁差贤。柴门胜事花如锦，我自吟诗看月眠。
岳道微行清远时，馆人先梦泄天机。相逢记得庭清语，古寺东林月色辉。
长忆明星玉女宫，洗头盆映暮霞红。飞泉乱出莲花腹，散作诸溪处处通。
天下太平今有象，宫中行乐但迎新。万年枝上看春色，三素云中望玉宸。
滹沱易水接卢沟，千古渔阳说上流。圣王一统开华夏，佳气常朝五凤楼。
星攒金殿降生时，称体宫衣覆雪肌。功就转身全合父，光中潜拨玉轮移。
东西南北留踪迹，纵意风狂到处觅。朝朝暮暮去寻人，及至人寻还不识。
九江烟水一登临，风月清含古恨深。湿尽青衫司马泪，琵琶还似雍门琴。
新城闻鼓不闻钟，一夜潺湲泻碧峰。顷报入关多好梦，明朝应到喜相逢。
长松生风吹不歇，古涧出泉鸣自幽。玉屑饭馀移白日，紫芝歌动振高秋。
才从山上访嘉猷，旋向华胥国内游。四海但知皇德泽，不知仙意也绸缪。
旌旗直指阵云开，文驷雕轩寿母来。万古欢呼和气荡，胡儿不战倒戈回。
汉朝人物尽英奇，武帝招延盛一时。拒谏不能容汲直，托孤何至用胡儿。
蹑石攀萝路不迷，晓天风好浪花低。洞名独占朝阳号，应有梧桐待凤栖。
今朝纵目玩芳菲，夹缬笼裙绣地衣。满袖满头兼手把，教人识是看花归。
草生荒径没靴深，寂寂危亭藓晕侵。翠辇不来知几夏，野禽啼暝古松林。
家住西湖深更深，古松阴里礼茅君。白猿攀树藤花落，点破岩前一地云。
家家门前火把子，半夜愚夫说相似。碧天如水月如钩，古今流落闲名字。
鞅已归秦膑入齐，有才不用孰持危。后来医国非无药，仕义良方惜不施。
宫殿馀基长草花，景阳宫树噪村鸦。云屯雉堞依然在，空绕渔樵四五家。
深山木食犹堪饱，上古巢居亦自安。麦饭草庐吾已过，故应高卧有馀欢。
画工如山赤墀下，调子之笔丹青匀。一洗万古空凡马，曹将军外更无人。
不数阏支北地能，女酋腾骑疾于鹰。绣旗闪阵朝擒贼，锦㡧遮灯夜供僧。
此理充盈宇宙间，下穷鱼跃上飞鸢。飞斯在上跃斯下，神化孰尸本自然。
紫袍金带不须夸，动便经年镇海涯。争似我家田舍婿，朝驱牛去暮还家。
小国争盟祸莫逃，托名仁义直徒劳。杀人祭鬼宁非忍，犹自临戎惜二毛。
中朝文有汉唐风，南渡诗人尚数公。正使词源有深浅，病怀羁思亦相同。
九节琅玕作洞箫，九宫腔板阿侬调。千人石上听秋月，万斛愁心也总销。
烟雨苍茫古渡头，辞郎谬说侍郎洲。河山极目忠臣恨，云树迷津义士愁。
天心那得与人同，牲社家家祷岁丰。料理蝗馀犹十五，残年亦未委沟中。
乱竹蒙茸两岸迷，水痕高与木棉齐。鱼花一夕乘雷雨，流出羚羊古峡西。
晴日渐消宫瓦雪，和风微散御炉烟。千官拜舞皇恩罢，彩胜金幡下九天。
名花选得进西宫，正值新妆一捻红。自是六宫虚粉黛，倚阑谁复更春风。
古贤高尚不争名，行止由来动杳冥。今日浪为千里客，看花惭上德星亭。
一一雕盘分楚粽，重重团扇画秦娥。宫闱百福逢嘉序，万户千门喜气多。
柳外宫莺啭晓寒，万花开尽正春残。沉香亭北栏干曲，独抱琵琶看牡丹。
石理庚庚有至文，江涛鼓浪忽蒸云。鬼神不露雕镂巧，那得阴阳一线分。
仙衣不用剪刀裁，国色初酣卯酒来。太守问花花有语，为君零落为君开。
眼眩如看九色霞，女肤侧理字栖鸦。挽回春事凭诗力，留住风林欲褪花。
溪上寻春春已来，小桃初似剪刀裁。今朝判与诸人醉，暂见芳菲眼亦开。
连雨疏篷不耐关，修眉如失更晴悭。越王故国无人问，艇子穿花自往还。
声引秋丝逐远风，月轮移出上阳宫。病来旅馆谁相问，玄发侵愁忽似翁。
千年陈迹故难寻，向北山根识定林。丘壑独来差可意，断无人影古松阴。
传柑归遗惹天香，折桂重看膝上郎。贝叶经中空世念，菱花镜里谢宫装。
凤靴又上玉花骢，恩在君王一笑中。三十六宫瑶草碧，不知多少恨春风。
身居一室尚凝尘，天下如何扫得清。须信修齐可平治，绝怜志大竟无成。
东野穷愁死不休，高天厚地一诗囚。江山万古潮阳笔，合在元龙百尺楼。
雪瑞连宵未肯晴，妆排光景待朝正。八盘岭转宫城近，惝恍身登白玉京。
四山角立四浮屠，绝似双林竞宝珠。万古一丸拿不去，夜深朗月浸澄湖。
何处辛夷谩亚枝，将衰正盛只韩知。明朝为有西林约，卧听城头晓角吹。
艳草妖花理易残，无劳太息抚雕栏。终年费尽壅培力，能共樽前几日看。
乐章重制协升平，德冠宫闱万古名。嫔御尽能歌此曲，竞随钟鼓度新声。
松皋多种蜜来檎，掩映桃花共一林。即此阜财还解愠，不须重理五弦琴。
高堂朝夕奉姑嫜，冬里温汤夏扇凉。不是西山春日薄，只抛孤妾亦何妨。
不识君王宠爱偏，却将浓淡误争妍。监宫密密来相告，切莫多言在御前。
怜君异域朝周远，积水连天何处通。遥指来从初日外，始知更有扶桑东。
绿琐银台烛焰红，月痕斜过井梧东。背人约住黄金钏，轻札香罗护守宫。
黄河洗剑跃双龙，神物由来一偶逢。自古战场羞竖子，不知仙路好相从。
独拂妆台理玉颜，落花无语伴春阑。昨宵失记相思梦，朝见啼痕满袖班。
黄云黑水古边州，北风吹笳汉将愁。夜深饮马长城窟，明日枭胡紫塞头。
乞得包山古寺基，竹窗松桧作幽栖。何时一棹来相访，说尽人间万事非。
薄德何堪古道看，延留连日谢儒官。天心若欲兴斯道，莫叹人生会晤难。
向来勇策著书勋，一刻曾将白璧论。老去光阴都不惜，静看乌兔役朝昏。
年年心与雪霜期，一点寒生古树枝。昨夜故人相问信，隔窗无月坐移时。
战国文章巳不醇，雄奇只合数先秦。泰山碣石云天表，未许燕然继后尘。
抹裙彩凤盘宫锦，插鬓真珠络贝多。酒恶花愁梦多魇，灵砂犀角费频魔。
半川寒日满村烟，红树青林古岸边。渔子不知何处去，渚禽飞落拗罾船。
鹧翼斑红杂乱飞，云吹雨脚树枝低。开轩未午无风日，淡薄阴中理砚池。
卢龙塞外草芊芊，古墓凄凉对晚烟。七十二回分虎竹，今朝空剩汉山川。
刻木为亲古亦稀，汪生天性自无违。十年奉养如生日，回视丁兰更有辉。
自古轻儒孰若秦，山河社稷付他人。而今重士如周室，忍使书生作夜巡。
盘石曾闻受国封，承恩不与幸臣同。时危运作高城炮，犹解捐躯立战功。
不分朝回只晏眠，春逢雨雪压花天。邻家禁酿罢开市，赢得囊中无酒钱。
夹岸古榆清荫密，傍檐斜月冷光疏。晚凉一枕邯郸梦，半夜西风已满裙。
后苑秋晴校猎归，淡妆宫女尽戎衣。数中供奉谁精熟，斜勒骄骢掠草飞。
玉人纤指擘轻红，犹忆恩颁自汉宫。翠笼藤盘异当日，蛮烟瘴雨正濛濛。
十载幽溪把钓竿，却教桎梏倚门阑。葛藟灭顶皆天降，事到今朝死亦安。
一夜浓云布九霄，忽成春色润寒苗。玉墀墀下鸳鸿到，欲晓传宣教放朝。
孤城东望水迢迢，病客空劳远见招。虽是远公初住锡，松枝闻偃已多朝。
蒌蒿登盘朝饭美，河鲀入市晚羹香。应无白傅思春草，却有东坡赋海棠。
远道樵苏何处翁，万山花木自青红。圣朝不用知名姓，留得闲身伴葛洪。
懒将薄命苦悲伤，天地无心莫较量。唐苑恩光看放蝶，晋宫车驾本随羊。
萧条古寺僧何处，痴坐方床午漏长。怪我溪山惯来往，不惟鱼鸟解相忘。
甲申乙酉是明朝，趣死骄氐气欲飘。一寸菰蒲长一丈，无人知是宋人苗。
泽兰萱草比多言，谓汝分阴久夺鲜。政恐淇园修竹劲，不如秦岭老松坚。
彩霞为羽日为冠，啼破桃都五夜寒。似向蓬莱宫里见，春声晓殿簇鹓鸾。
先锋破阵古来难，好手齐推岳长官。除却林奇谁与对，交驰两马万人看。
蔷薇开尽绿阴凉，西国名花此际芳。夜月空悬汉宫镜，幽姿犹带楚云妆。
嵩少心期杳莫攀，好山聊复一开颜。明朝便是南荒路，更上层楼望故关。
薄劣深渐荷宠光，宫庭夜夜拜穹苍。手拈龙挂无他祝，但愿君王万寿长。
君王博学古无如，羲献奇踪购得初。裁处万机无一事，睿思深殿自临书。
头白勋庸列上卿，君王岂是重文名。朝廷礼乐新寰宇，半是先生撰次成。
汨罗江畔草萧疏，千古怀沙恨有馀。日暮哀猿正凄切，不知何处吊三闾。
烟霞迤逦接蓬莱，宫殿参差晓日开。群玉山前人别处，紫鸾飞起望仙台。
十载编摩侍禁闱，一朝优诏许南归。春风满面欢无极，暂脱朝衣著彩衣。
今古茫茫浪著鞭，谁知圣学有真传。请君细诵复斋记，直到羲爻未画前。
不意微疴便殒身，词垣那得更相亲。朝参旧有金门籍，点检而今减一人。
桃源千载锁烟云，若辈安知古有秦。恐是吴兴沈东老，一樽聊复醉诗人。
林下虽无倾国艳，枝头疑有返魂香。新妆未肯随时改，犹是当年汉额黄。
浅蹊针孔费掺掺，铁作袈裟信不凡。大庾岭头提不起，岂知千古付灵岩。
法花下有散郎亭，老树荒崖如有情。欢戚已随时事去，壁间只有古人名。
河水潺湲瓠子通，宣房堤上作新宫。千秋梁楚皆平土，长忆玄圭锡禹功。
阊阖宫中夜宴开，手挥明月坐瑶台。不教偷药姮娥到，却放投壶玉女来。
鹤发东宫体孝文，明堂服色谩云云。力行到底终何似，不逮躬行万石君。
孙枝出入万松中，便好移来植宝宫。覆荫人天正今日，不妨鼓动劫前风。
记得年时入境来，老分阃寄惧非才。今朝遂出洪都去，笑指故山真快哉。
诗人从古例多穷，林下如今又两翁。应笑湖南老宾友，两年吹落市尘中。
南国乡音渐渐稀，朔风吹雪上征衣。边鸿飞过桓州去，更向穷阴何处归。
鉴水为功利一州，至今称颂古诸侯。渔樵早暮馀波及，耋老思贤尚涕流。
世味著人浓似酒，交情向我薄于罗。古今混混东流水，听取踏歌蓝采和。
端溪溪水自西来，谁把龙门石壁开。春涨便从山下泻，茫茫朝暮响于雷。
返魂无计续湘英，欲写蛾眉愁未成。却有钟情迈今古，累累青冢为君营。
一杯薄酒送劳亭，百粤梅先万国馨。倘过金陵城下去，六朝松老尚青青。
古称半刺已翱翔，□垒回旋舞袖长。赖有治齐清净法，宏开寿域海沂康。
紫塞长城万古悲，堑山还复见今时。臊奴秪益轻专制，老耄何堪锐出师。
新生帝子浴漪兰，三日宫中列绮筵。嫔御称觞呼万岁，笙歌一片夜掀天。
宫粉凝脂竹外栽，繁华曾见雪中开。一枝自有相怜意，留向春深待我来。
偶来一浴浑无害，何事频游天宝年。爱浴不知心有垢，宫中犹赐洗儿钱。
石台突兀镇荒云，废寺凄凉石有文。鲁国遗风无彷佛，矢鱼以后几纷纷。
终朝百尺掣风槎，半夜将星到白沙。休说元戎夸十乘，且随商橹傍村家。
落魄宗郎爱卧游，十年湖海梦魂愁。朝来一榻平津至，何事陈登百尺楼。
团团深锁碧烟笼，安隐禅居瑞气中。万顷沧浪终夜月，更于何处觅天宫。
明堂摄政朝群后，四海流言孺子疑。何事召公犹不说，丹心惟有鬼神知。
深夜游宫玉漏迟，侵晨莺啭上林时。无端蝶恋花心动，摇落东风第一枝。
眉洲屿隔雪涛中，闻此山川髣髴同。但是至人游息地，邦人处处作离宫。
南国浮云水上多，几时回首一高歌。秦城楼阁烟花里，兴在骊驹白玉珂。
建业钟残禁漏稀，九重天上早朝时。玉堂清署风霜冷，常恐先生入奏迟。
杞花垂实玉关秋，壮岁无端去国愁。自笑年来身暴贵，画旗春色上龙楼。
南床白简任他骄，赢得余年不早朝。莫道山人无约束，雅闻弹事到甘蕉。
复殿回廊绕翠岑，鸳鸯娇拥画屏金。谩夸歌舞留君醉，千古人犹怨捧心。
巽隐为书元懋传，昌黎曾作董生行。安丰县即丰山里，今古同存孝隐名。
笺书莫笑虫鱼注，善学须通天地心。到尽粤南并蓟北，始知前古是来今。
绛霄别有大罗天，钧奏声沈帝所闲。岁晚政成丹诏下，水苍朝佩响珊珊。
供帐荣归一日同，故乡增重汉朝空。二疏事莫徵图画，西陌东阡看两翁。
千里行歌出蓟门，何年同住杏花村。衰杨古驲卢沟道，歌到骊驹各断魂。
寝处妆铅未捲钗，孤云花带月边来。六宫帘幕金鸾冷，露湿晨烟啄翠苔。
饮酒成诗二十篇，诗成多在菊花边。秋英掇取枝头露，想见朝朝起卯前。
阿八宫中酒未醒，天风吹发夜泠泠。归来只怕扶桑晚，赤脚横骑太乙鲸。
上林名字万年枝，高映宫墙侧映池。不是移根闲地种，岁寒情性有谁知。
七卷流传自李唐，夜深古纸发光芒。高人宴坐都无见，寂寂中庭月一方。
直宿殿庐闻好雨，四郊沾足慰宸心。承恩既醉宫壶酒，逢喜还分御帑金。
早岁惊逢上苑春，蹇驴朝踏落花尘。只今懒问芳菲事，柳眼相看也笑人。
仕晚自知为学拙，家贫人道治生疏。满山薇蕨春风老，昨夜邻翁有报书。
古戍秋生画角哀，思归泣尽望乡台。胡天日落寒风起，但见黄沙万里来。
自古文章贵作家，夫君当代富才华。案头夜夜增光艳，留与儿孙仔细夸。
千重绿嶂百重流，仙籍垂登朝籍收。长见岁星瓯越部，不劳明主访羊裘。
紫芝先生年六十，生平未尝见女色。古人冷淡今人笑，二八嫦娥不离侧。
飞尽燕云秋色新，两经星变可伤神。今朝送别君为客，我去还谁作主人。
古寺荒凉近水涯，钟声朝暮落渔家。昔年踪迹曾经此，依旧残阳伴晚霞。
险夷一节如金石，勋德俱高映古今。岂止忘机鸥鸟信，陶钧万物本无心。
静倚五峰看两洲，无端应胜十洲游。景光自与朝阳出，暮霭闲从落照收。
日日寻春到水涯，今朝篱落见梅花。折梅欲问春消息，春在桥南卖酒家。
人家四散占荒丘，晓夜悲鸣涧水流。点点寒鸦来不尽，昏云颓日古猷州。
胸蟠万卷夜光寒，笔倒三江砚滴乾。大似不蒙稽古力，只今犹著侍臣冠。
懒将旧恨话残宵，知有遗灵尚可招。偶尔题桥怀古意，墨波黯黯未全消。
螺甲香沉蜡焰残，黄柑历历耀青盘。朝来令节侯官长，当去红衫欲赎难。
寿阳公主嫁时妆，八字宫眉捧额黄。见我佯羞频照影，不知身属冶游郎。
前日始惊雷失令，今朝忽见雪漫天。寒窗夜拥黄䌷坐，闲读春秋隐九年。
阊门城外水涵空，雁影凄凉落照中。一望秋风数千里，不知何处是行宫。
奇南作带赤金箱，钩系双螭白玉光。出自昆冈呈宝气，束当朝署散天香。
五色苔花当绣襦，朝云暮雨锁模糊。清溪照出蛾眉影，错认湖中大小姑。
染不成乾画未销，霏霏拂拂又迢迢。曾从建业城边路，蔓草寒烟锁六朝。
又是江空岁晚时，痛思国事独行迟。青山无语青天远，吐出丹心把向谁。
君王斋戒集灵台，玉露金茎不满杯。宫里琪花千万树，那能承露一齐开。
一匊吴山在眼中，楼台累累间青红。锦帆后夜烟江上，手抱琵琶忆故宫。
宣帝骄奢恣所为，后宫升降略无时。乘危自有妻公在，安许鸾凰是尉迟。
满径寒花绿酒前，客中愁绪转凄然。也知故国山长在，只恨登高是隔年。
不须北阜与西凉，城里溪亭剩得狂。风过静观波治乱，云闲闲看月兴亡。
寸阴可惜子所知，尺宅治生今未迟。虚费年光作闲事，人间信有白头痴。
烟雨楼台似有无，独留秋色满滮湖。扁舟晓掠水云过，似入南宫泼墨图。
野童绿草牧鹅群，诗料今朝得几分。俯仰纵横皆合律，云如层树树如云。
莫惜朝衣换酒钱，渊明邂逅此花仙。重阳满满杯中泛，一缕黄金是一年。
秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
折槛当年世丈夫，上方谁肯借昆吾。虽然未克诛奸佞，万古人臣可范模。
尺五城南悯忠阁，平壤归来有所思。魏徵不作碑已仆，朝廷久乏谏诤姿。
闲中惟有高低枕，老去宁无内外丹。千载稚川今往矣，谁言古井不生澜。
瑶琴能挑文君意，玉笛安知虢国心。但是有情俱感动，惟村夫子不知音。
开辟相传有此池，灵龟如玉兆昌期。若非太昊先天画，万古鸿濛总不知。
四海五湖通地脉，千秋万岁绕仙城。无波不是朝宗意，有浪应非滟滪声。
佳树名花总是春，画帘遥隔软红尘。池台政赖闲妆点，惟欠林边学吠人。
屹然孤石藓痕青，千古江湍洗不平。苍鹘飞来复飞去，不知身为此山名。
神州难复旧山河，散尽熊貔事讲和。驴背看来犹矍铄，朝廷谁说召廉颇。
暮烟朝雨荚陵开，环佩珊珊去不回。终古哀蝉将落叶，君王泪洒集仙台。
平生治狱有阴功，忠孝临民父母同。赣上樵夫谈卓令，宣城老吏识于公。
修身尽道素无愆，变故之来出自天。比死见刳申子死，亦皆义理所当然。
万卉千葩孰与京，故人相见眼偏明。金槃玉露倾朝日，似对春风诉不平。
惶恐滩名熟几年，今朝也自到滩前。死生未必能惶恐，惶恐微诚未格天。
客来草草治杯盘，道与家人勿惮烦。但要陶泓毛颖在，未为无以遗儿孙。
不使梨园弟子知，太平音在凤凰枝。一朝野鹿衔花去，长恨秋风落叶时。
古人冷澹今人轻，定山栋宇是谁成。八十年来勤礼义，西江月色照君情。
五峰崷崒势萦回，国一当年手自开。莫向兰袍认遗像，此心无去亦无来。
管弦声急满龙池，宫女藏钩夜宴时。好是圣人亲捉得，便将浓墨扫双眉。
竹萌含露供朝餐，余箨犹堪刘氏冠。不道道人心死尽，雨来犹作化龙看。
昔日谈天碣石宫，梁园知尔赋偏雄。小山不见丛生桂，只道淮南有八公。
休日呼儿上古城，胡床何处不随行。莫嫌一阵东风恶，分外教他数日晴。
已著风帆似马奔，雪花无数入船门。诗穷到处无医治，愁绝湘江浸楚魂。
托病还山意有余，今人惟读古人书。若然门外无邻近，愿借溪滩学打鱼。
直藐秦皇若釜鱼，图开匕首殿中徂。合从六国成何用，学士空悲剑术疏。
吏民奔走候星轺，山岳无情也动摇。不为苍生求利病，更将何事答清朝。
骠国朝天进乐时，宫商依约似龟兹。教坊风便伶官俊，全曲偷将并不知。
可怜马上逢春色，不得明窗贮古瓶。只恐东风易零落，兔葵燕麦又青青。
北窗暖焰满炉红，夜半涛翻古桧风。老死爱书心不厌，来生恐堕蠹鱼中。
生当末法已违时，尘刹身心愿奉之。布地岂辞头发短，然灯古佛几曾知。
此心此理自天根，不待栽培触处生。只要关防人欲伐，更须著意察滋萌。
何处相逢万事忙，卓家楼上百淘香。明朝渐近山僧寺，更为残花醉一场。
平生慨慕古人深，道味先生更所钦。长恨无缘趋末席，灵祠一拜俨如临。
支离瘦骨怯寒侵，雾雨溟溟山更深。医国无功还自治，暮年药裹最关心。
未载人间肘后书，此名直恐是相诬。古人诗病知多少，试问从来疗得无。
寒水江门可半篙，渔翁江上理鱼舠。狂歌欲送夫君别，却顾樽中无浊醪。
三年常守念孤穷，教养雍容有古风。为理无名百年赋，至今赤子颂张公。
夜深饮散月初斜，无限宫嫔乱插花。近侍婕妤先过水，遥闻隔岸唤船家。
双双金刹出宫墙，内寺幡花散道场。妃子不来春雨细，玉真公主代行香。
真公真相自难诬，非相非公亦好谀。谁忽谓予老朝奉，心知不是赝称呼。
新堂犹揭旧堂名，坐记当年一怆情。万里虎头身许国，归来烟雨课春耕。
飞来别却乌衣国，梦里犹思白玉楼。零落旧巢人不见，一帘疏雨话春愁。
桃李年年上国新，单于鼓角隔山闻。一行书信千行泪，不是思君是恨君。
朱门终日饫甘肥，绮绣盘筵鲙缕飞。宁识山林枯槁士，清风千古首阳薇。
都城万雉若云翔，梵宇琳宫蔽日光。对表两高成玉阙，中开三竺是金堂。
朝来风雨怯轻罗，便觉凉秋意思多。一夜不眠联翠被，馀香消尽满池荷。
莞政宜民有颂声，增江无事民能名。两贤共有循良绩，他日观风一例评。
无端舍钓学干名，不得溪山养性情。自省此身非达者，今朝羞拜四先生。
第九筵开尽帝妃，三宫端坐受金卮。须臾殿上都酣醉，拍手高歌舞雁儿。
青天澹澹月荒荒，两岸淮田尽战场。宫女不眠开眼坐，更听人唱哭襄阳。
治音安乐绍熙初，试听咸韶可并驱。鼗武磬襄奚足数，作成从此不愁无。
区域瓯闽此岭存，朝来飞雨暮行云。方今天下车同轨，一水如何强别分。
大道公行居广居，敢将仁义作蘧庐。直须至理超然会，不在陈编细字书。
满堂美人芳菲菲，如此食墨何能肥。古今兰蕙不一种，兄弟夷齐无二薇。
龙颜多为讲和开，有诏班师手自裁。雪耻枉居勾践国，会稽山解笑人来。
君诗高处古无师，岛瘦郊寒讵足差。缚得狞龙并寄我，句中仍喜见雄姿。
笔端随意长清标，疏叶生风剪剪飘。羸马城南看新笋，雨馀初散集贤朝。
枉费花工著意催，漫山桃李总非材。要令千古芬香在，能作和羹自有梅。
悲歌慷慨发冲冠，上殿披图却胆寒。生劫诅盟缘底事，错将秦政比齐桓。
来日苦少去日多，自营新兆古囊阿。浮生从此知归定，弄月嘲云一醉歌。
香台紫气蔼晴空，灵贶神休集圣躬。垂拱万年如一日，礼臣何必议青宫。
溪上西风吹鹖冠，家贫归计强承欢。谁知阙下佣书者，又向沧浪理钓竿。
朝廷考绩推循吏，暮夜辞金谢故人。愿借寇恂怜父老，早归重看瓦桥春。
抱琴随处觅知音，谁识离骚万古心。行到溪山幽绝处，细听瀑布涤烦襟。
小年那得此风流，老子登临兴未休。恨石尚分三敌国，仙翁合列五诸侯。
同乡交好复同官，嘉会如斯自古难。退食黄堂作闽语，苏台明月醉中看。
居士终朝只念归，日行百里尚嫌迟。小窗春梦分明到，叹息啼乌唤觉时。
姹女初生醉似泥，千朝暗室不东西。虔心日夜勤调火，莫遣灵丹气不齐。
三两横斜鹤膝枝，一朝须有返魂时。试看今后黄昏月，得似西湖七字诗。
咸池一奏合宫成，帝自垂裳拱玉京。多少侍臣调六琯，须知共作凤凰鸣。
仙郎朝捧天书出，五马双旌别路寒。遥想阳和与嘉政，新年一并到新安。
先生洛社坐忘机，大尹朝天去佐时。今日梅花浮别酒，青云早晚重来披。
梅花澹澹自开残，水国春迟雪未乾。不有竹枝相倚并，如何禁得许多寒。
滚滚江波万顷寒，老龙腾跃出江干。鞭霆叱雨凌云驾，留得图形万古看。
捐玦孤臣万古愁，思君日夜水东流。春风开遍闲桃李，却对青山泣楚囚。
玉臂无人点守宫，戏拈花瓣贴春红。香痕忽被风吹落，彷佛逢君是梦中。
少年为理但公清，鸿渐行中是去程。莫恨长江为短簿，可能胜得贾先生。
万国归随尽细侯，阿𡡉只解爱扬州。锦帆明日知何处，不得龙门洛水游。
明月长盈万古同，雕龙匣里湛然空。耻留红粉妍媸态，烈士肝肠一照中。
吾子沿江千里来，我车不惮陟崔嵬。永嘉贰政年方壮，未用斑衣学老莱。
满城风雨菊初开，知是东君着意栽。莫待明朝花冷淡，清香留待故人来。
常佩了堂一则语，睢阳举似刘潞州。大期不复见丙午，二老信然成古丘。
酒满清尊花满丛，高年乐事政无穷。近来好语君休报，惊动林间矍铄翁。
朝客吟诗送羽衣，应知彭泽久思归。三年官满谁留得，领鹤携琴赋式微。
老随千骑赴毗陵，骑吏朝来有喜声。未到常山三十里，此身已在浙中行。
每岁冲寒出探梅，如今花向屋檐开。玉颜相见无朝晚，绕树须拚日百回。
少在城中多在乡，寻梅犹抵候朝忙。新诗似与梅相约，诗到成时梅恰香。
朝霞明灭起来迟，爽气氤氲独立时。红日未升湖水净，五云翻映碧琉璃。
十人赋分九穷寒，古说天悭今不悭。一夜尽开多宝藏，施银为地玉为山。
人生出处在知几，西塞山空鹭自飞。学取玄真归隐好，钓船闲理绿蓑衣。
吴王废苑草青青，一骑今朝发野亭。谁道别君行路远，去时人醉到时醒。
晨起鸡声晓弄三，萧萧秋色遍东南。无心料理妆台事，闲却平时镜一函。
宫殿参差列九重，祥云瑞气捧阶浓。微臣欲献唐尧寿，遥指南山对衮龙。
九重天子正兴文，多士趋朝日见亲。谩说黄公华胄在，商山重认采芝人。
翠玉楼前春欲遍，涌金门外水长清。使君为政清如水，五马归来十县迎。
兴圣宫中侍太皇，十三初到捧垆香。如今白发成衰老，四十年如梦一场。
绮筵劳饯远行人，礼度雍容意更真。临别不堪情缱绻，晋阳宫外柳条新。
古来操行畏人知，丘壑藏踪正所宜。男儿无限平生事，炯炯良心敢自欺。
古木江亭懒不开，书空自笑兴悠哉。苍苔一径浅深遍，知道无人向此来。
鲈鱼味美同君赏，对奕联航入浙江。凫舄日边飞去翼，治蒲善政对天扬。
吏部传家羡太常，银台秋署倍增光。君今莫厌芹宫冷，一脉书香足绍芳。
兰径香销玉辇踪，梨花不忍负春风。绿窗深琐无人见，自碾朱砂养守宫。
四十馀年多病身，厌骑驽马踏红尘。明朝欲挂朝冠去，神武门前未许人。
舴艋长牵溯逆流，春风追送几濒头。他年记取南安路，莫误今朝是广州。
长春宫柳远扶疏，新树应多旧已枯。蠹柱苔墙偏寻历，古亭犹有杜诗无。
忆坐诗坛棹酒船，花枝旖旎月婵娟。一从凫舄朝天去，月夕花朝两惘然。
兴庆池头水殿凉，龙绡被底拥鸳鸯。宫嫔不敢抬头望，倚槛低看㶉𫛶忙。
涧分南北两源通，绕转春山翠几重。偶尔混然成一派，滔滔东去共朝宗。
港下归鞭问葛藤，名科山水总含情。朋游迎送秋江晚，古渡寒流月影清。
惠山秋净水泠泠，煎具随身挈小瓶。欲点云腴还按法，古藤花底阅茶经。
白发桐江老钓徒，清风千古汉狂奴。不知崔烈祠前过，亦向先生一拜无。
枫叶萧萧草半枯，乱鸦飞尽夕阳孤。扁舟忽忆西窗画，古木云林三两株。
父自耕田母自桑，受天命与汉同亡。百年魏晋烟云散，千古隆中日月光。
龙冈走笔和清篇，出示珠玑寄湛然。字古意新看不足，挑灯寒雨夜无眠。
雨里油窗莫要关，滴来堪玩洒堪闻。万珠贡入龙宫了，剩得檐前数颗看。
楼台雪霁晓阴阴，珠网屏风御幄深。和气先春宫掖暖，凤钗不用辟寒金。
御沟冰暖欲生涡，律管灰飞气自和。已进玉堂春帖子，六宫无事笑声多。
庙门高倚夕阳开，古木苍藤猿啸哀。金阙汴京何处所，慈元宫殿长蒿莱。
朱字箜篌委网尘，月明不见理丝人。镜台窗下樱桃树，应是当时折剩春。
严城槌鼓暝阴催，剑栈归来第几回。喘汗老兵迎马报，燕王宫里海棠开。
韩朋魂魄旧风流，结就花枝也并头。千载未消连理恨，尚留残蝶恋深秋。
秋风忽起家山意，流落天涯叹憔悴。古寺不挂寰瀛图，终南山翁何处至。
先生高义薄层穹，解使池庭化泮宫。应笑兰亭旧豪逸，溪山千古寂寥中。
云涨平湖绿满堤，片帆朝挂武陵西。春山尽日无人见，万壑飞花杜宇啼。
为政何门是化源，宽仁高下保安全。如嫌水德人多狎，拯溺宜将猛济宽。
冠盖纷纷不我谋，掩关聊与古人游。会须匹马淮西去，云𪩘风溪遂所求。
千尺霜松夹道周，国初凉伞至今留。筠州旧是朝天路，六十年来行信州。
一第由来是出身，垂名俱为国风陈。此生若不知骚雅，孤宦如何作近臣。
日射金茎露未乾，禁城红紫万人看。衍波倘得蒲生纸，好为宫中赋晓寒。
南园携手赏芳红，唤取能歌盛小丛。传与春风留杏萼，明朝开向曲声中。
谢家溪亭花锁碎，尚忆故岁春未阑。觅得小航冲雨去，湿红飞处忍朝寒。
道人下笔重黄金，尚忆宫墙古木深。独倚阑干挥老泪，江山风雨动哀吟。
满放天瓢浩荡春，一年饭碗尽吾民。如今万事无高眼，国虑天心到几人。
高斋卧理簿书闲，掾吏裁诗日往还。片月不离桐柏水，白云偏傍弋阳山。
慈恩春色今朝尽，尽日裴回倚寺门。惆怅春归留不得，紫藤花下渐黄昏。
数日窗无疏竹影，烟中长有万丝飞。不知小雨催时节，但觉朝来欠裌衣。
城破辕门宴赏频，伶伦执乐泪横巾。骈头就戮缘家国，愧死南归结绶人。
青门挂冠春欲暮，白首放歌江上归。野老相逢话朝市，龙飞天子正垂衣。
迢递金壶漏水长，轮更传点报君王。诸宫各进时新果，尽著龙床驻夜香。
五寺钟声送夕曛，女冠犹着旧宫裙。葫芦井畔伤心语，只许东洲遗老闻。
一派湖州画里诗，娟娟疏筱两三枝。朝来邗水帆前雨，正是龙孙长箨时。
炀帝行宫俯蜀冈，木兰亭榭已荒凉。可怜九曲池中水，犹带哀音过柳塘。
芙蓉佳处不胜佳，花不中藏祗外斜。恰似曲江闻喜宴，绿衣半醉戴宫花。
过血乖离惨极刑，人情天理岂其真。天心处置非无意，故把瑕疵累圣人。
差参宫树殿东西，树里青山落日低。回首旌旗犹未定，晚来风起玉河堤。
献策曾承相国知，三加亲为结冠緌。痛来礼数从兹绝，不独西台恸哭时。
土蚀霜凋字半涂，云霞千古润肌肤。丰城狱底浑闲物，供得张华用也无。
君王凤驾九龙池，后辇传呼召雪儿。狼藉玉台银烛暗，丁香小麝印宫眉。
并海名山万叠开，太慈太白等蓬莱。自从齐国锄云后，又见夫人驾鹤来。
六朝图画战争多，最是陈宫计数讹。若爱苍生似歌舞，隋皇自合耻干戈。
勤政堂中夜话迟，清风生坐觉霜飞。山东群盗今安有，使者何烦着绣衣。
天上群仙台望居，芹宫未是辱泥途。莫邪变化须臾事，一点一镕金在炉。
玄宫高敞碧云头，金阙千龄锁弱流。鸡唱未沉西崦月，东溟浴日紫烟浮。
贤为邻用国忧危，庙算无非委艳奇。两叶翠娥春乍展，一毛须去不难吹。
寺官官小未朝参，红日半窗春睡酣。为报邻鸡莫惊觉，更容残梦到江南。
长申直欲摛星斗，吐豪可以吞江山。短檠分得青藜火，夜照宫墙数仞间。
宫锦仙人选胜游，招邀词客集仙邱。熙朝大雅斯文在，不数西京翰墨流。
万家城郭通州市，十里帆樯潞水船。清晓登舻望京国，凤凰楼阁五云边。
一天云叶翳朝霞，风卷泥沾不惜花。群玉山高春好在，人间烟雨暗千家。
满地霜风雁半沉，上阳宫里杳无音。词臣纵有相如在，那得囊中换赋金。
上马琵琶别汉宫，玉颜休更怨东风。看他前殿麒麟阁，也自黄金问画工。
范蠡功成始遁逃，渊明五斗便辞劳。先生二事俱无一，名与青山万古高。
天马曾闻狮子名，戏挥金粉落房精。今朝笑得逢良父，半幅鹅溪自解鸣。
事业无成耻艺成，南宫起草旧连名。劝君火急添功用，趁取当时二妙声。
一卷疏芜一百篇，名成未敢暂忘筌。何如海日生残夜，一句能令万古传。
箪瓢疏水意何如，乐在其中境转舒。古人冷淡今人笑，漫被浮云点太虚。
雨过苍苍海目开，早潮未落晚潮催。鲥鱼不少樱桃颊，与客朝朝作鲙来。
绍休文祖盛仪陈，载耜东耕恊仲春。冕服远推逾古制，须知明主为生民。
幽中莫叹久无家，犴户难将国梦遮。七载悠悠何所事，赤心白发是生涯。
国子师模遇好官，抠趋休厌一冬寒。春秋本是吾儒业，莫遣人将异类看。
碧干扶疏间古槐，晨衙画鼓隔檐催。迎春初进缠红仗，一日偷闲得看来。
满身珠翠间花钿，舞到梁州最可怜。一捻宫腰如束素，清风明月画堂前。
引鉴能知天下肥，此时未纳寿王妃。龙眠解向丹青里，写出开元治乱机。
刘葛元非百世雠，缘崖攀木作猿猴。瞻崇艾会谁芳臭，死国沉身各二头。
宪府新成小屋居，居中惟贮旧琴书。希声古道应何似，一榻清风乐自如。
日西何事客归迟，等看娟娟一寸眉。却是嫦娥太夸客，和宫推出桂花枝。
箓简深投几井函，金堂玉室指空岩。不须骑气求林屋，一柱县虚政隔凡。
断堤遗址古长城，一径中分万柳青。年少每忺春酒美，诗人偏厌绮罗腥。
钟鼓楼前宫样花，谁令流落到天涯。少年妄想今除尽，但爱清樽浸晚霞。
自古功名亦偶谐，胸中要使浩无涯。可怜赫赫丹阳尹，数颗槟榔尚系怀。
并门回首太行山，公子翩翩一骑还。夜斫探丸朝蹴鞠，谁能驰逐五陵间。
饮马长城行且谣，雕鞍金勒映春朝。潞河正月冰都尽，不惜障泥走度桥。
龙首黄扉老大臣，婆娑听履上星辰。西风一点违天血，同是先朝拣拔人。
滕叔钱缗辱献陵，洪州都督更骄矜。至今高阁漳江曲，却与文章万古称。
欲穿九曲通淮子，只费春夫数日工。但见荷花三十里，何须更有大雷宫。
长官心事古人前，碧玉峰峦碧玉泉。洗出北归烟瘴眼，光明欣睹太平年。
丹邱雨里看春回，密雾浓云拨不开。怪底寒窗烘晓日，朱轓亲祷梵宫来。
开籯淡淡楚山馨，入眼纤纤谷雨青。便试朝宗江汉水，不烦遥涉为中泠。
桥下水流花片片，前村古寺有天台。相逢不必皆刘阮，他日人传仙子来。
朝朝暮暮檄书闻，岁岁年年度陇云。莫道边城兵马怯，悬知只少霍将军。
练杀声歌不练兵，霸图应自恃长城。水流花落将春去，三十六宫空月明。
功大文雄岁月深，巍然高碣字生金。台池得与吾民共，谁识邦家复古心。
会看亭下水涵空，菡萏香中理钓筒。北道主人吾有托，不应独飨北窗风。
城外晴风卷薄尘，传言都道踏青人。繁华满目开如锦，惟此宫中不见春。
圆模罗列占东篱，西帝赐来宫样奇。疑是花神清酌罢，尽教放处不妨攲。
一种香兰玉色新，仙家分得蕊宫春。调高韵胜谁能称，付与能言解语人。
十三楼寺朝餐饭，六一泉亭晚举觞。千古湖山难模处，淡烟微雨更斜阳。
钱唐湖上雁声秋，凉入明公紫绮裘。庾信清贫何逊老，登临难写古人愁。
是邦凋瘵古来无，只为从前有羡馀。第一切须除此弊，庶几民力少能舒。
黄菊娟娟媚晚秋，等闲野店亦藏幽。国香何恨成沦落，秋月春风不解愁。
八环流韵宝枝鸣，古铁无花紫翠明。莫遣闲人容易振，泉飞石落鬼寰惊。
五曲峰峦列翠屏，白云深处隐仙亭。子期一去无消息，惟有乔松万古清。
巫云巫雨暗湘中，手把沅兰问楚宫。宋玉宅前芳树满，晚来犹起大王风。
赤松当日秘青囊，圯上谁知授子房。千古遗编无觅处，君家独得壁中藏。
蔡邕倒屣贵公子，阮籍清谈林下游。人事差池不如古，祇将朱墨继为州。
内史清真江海情，每将高谊动朝廷。平生却被能书误，更为鹅群写道经。
平日恂恂号古人，三杯才饮乱天真。精神愦愦如痴梦，赢得时时病在身。
阳进阴消属此时，凝旒南面盍深思。微臣自愧无规谏，愿献元朝学士诗。
延祐开科第一春，吾邦文物故彬彬。后来接踵登名盛，致政词林有几人。
生世投闲四十年，瘴江班顶试鸣弦。今朝也是为官日，白日青天闭户眠。
云雨朝朝峡里兴，可能无复梦中情。巫娥若问谁为赋，敢乞君王道宋生。
古貌人传汉祖颜，全无变化似庸孱。何如千载风云志，俛首低回笔砚间。
古人所弃今人慕，不谓苏公亦世情。此话若教天上听，定须笑倒董双成。
夕照落帆乌石滩，朝来解缆窄溪边。篙师好语君知否，一日风行两日船。
饥腹那堪疠鬼欺，万金良药起沈羸。致和自可消群沴，小试犹烦活国医。
身轻入宠尽恩私，腰细偏能舞柘枝。一日新妆抛旧样，六宫争画黑烟眉。
内苑秋风木叶残，班姬曾为赋齐纨。六宫何处无愁思，不断阴虫泣夜寒。
山色泉声镜里殊，我来梅下意全孤。时人看此浑如梦，千古空传遮一株。
渚宫春好酒如川，引领巴江眼欲穿。却笑词人杀风景，瞿塘不敢泛楼船。
旅馆寒灯独不眠，客心何事转凄然。故乡今夜思千里，霜鬓明朝又一年。
龙冈才德古来无，敏捷新诗正起予。词翰双全妙天下，银钩深似鲁公书。
万枝朝露学潇湘，杳霭孤亭白石凉。谁道乖龙不得雨，春雷入地马鞭狂。
英豪相视一杯中，笑向金銮顾紫宫。貂作当年知己具，靴留千载侍臣风。
栉雨梳风事若何，古来师克在人和。飞刍直接桑乾塞，转粟新成瓠子河。
铜龙楼下早春归，三朔元辰在此时。椒柏暖风浮玉斝，两宫称庆奉皇慈。
一败长平振古无，赵邦臣主亦何愚。当时已中冯亭计，犹自区区遣郑朱。
西风落日满尘埃，秦赵功名余草莱。廉弱蔺强皆国士，自能羞上会盟台。
吾乡英秀颇能文，子复区区慕碧云。请用三多为祖式，他时自与古人群。
自卷珠帘放燕归，六宫春尽乱红飞。从来艳色多倾国，愿得君王宠幸稀。
共拟丹霄万古存，出尘心事苦曾论。于今莫倦频相访，已似孤云鹤到门。
邂逅今朝一段奇，从来华屋不关诗。诸君且作留连意，正是微风到竹时。
河分岗势司空曙，春入烧痕刘长卿。不是师兄偷古句，古人诗句犯师兄。
近侍三朝捧御床，宫衣犹带内家香。殊庭更得流霞助，杖屦春风步履强。
深院相过笑语同，选仙清乐得从容。由来本是桃源侣，常占三清最上宫。
寒食原头杜宇声，谁家不起古今情。纸钱烧罢人归后，一树梨花冻月明。
水不西归月暂圆，令人惆怅古城边。萧条明早分岐路，知更相逢何岁年。
本是神仙服日华，而今癯瘁为王家。槐龙影转朝方退，闲却南园一院花。
飞泉溅石落寒岩，更喜朝来一雨添。疑是玉姝离洞户，故垂千尺水晶帘。
御制新翻曲子成，六宫才唱未知名。尽将觱篥来抄谱，先按君王玉笛声。
捣碎春英看守宫，花房芳信一时通。汉庭佳丽三千女，艳抹浓妆总是同。
沈生笔妙能随意，曾记蓬莱应制时。三十六宫花漠漠，玉阶研露写新词。
户外班齐大礼行，小臣鸣赞立朝廷。八风不动丹墀静，听得宫袍舞蹈声。
雨去云来十二峰，渚宫楼阁暮重重。细腰无限空相妒，不觉瑶姬梦里逢。
霜寒塞月青山瘦，草实平坡黄鼠肥。欲问前朝开宴处，白头宫使往还稀。
国色新倾姊妹行，全欺残雪寿阳妆。石家绛蜡犹堪剪，卜夜千杯醉不妨。
闲馀何处觉身轻，暂脱朝衣傍水行。鸥鸟亦知人意静，故来相近不相惊。
玉女泉边翠藻多，石池涵影媚宫娥。可怜绣岭啼春鸟，犹似梨园弟子歌。
延和西路古槐阴，不隔朝宗夙夜心。公有胸中五色线，平生补衮用功深。
福守之官大道通，乘舟朝发怒涛中。高帆得势雕开翼，飞起沧溟万里风。
逆浪舍舟湖水阔，入林跨马栈桥通。阴厓剩雪一分白，古殿残阳半壁红。
渔艇轻轻泛港汊，诸山到海若排衙。低迷远树苍烟外，老眼今朝又古耶。
昨日江清可濯缨，今朝潢潦忽能盈。发洪想有山崩处，一雨安能作许生。
塑出狮毬对画阑，笑呼女伴傍前看。宫鞋湿透犹堪著，未抵空闺绣被寒。
湘娥故把玉钿留，能为幽人一洗愁。不似梅花枝干古，凋年寂寞暮江头。
战斗争雄国作墟，雠民恨不总为鱼。谁云未得降王长，先向长安为卜居。
鸿鹄双栖珠树林，朝来引翮别江浔。闲鸥只解芦花岸，深愧相呼万里心。
芭谭相忆不胜情，竟彻皋比奉檄行。车服傥缘稽古力，便须飞札报诸生。
古风未必今人操，老气休祈大吏欢。扪腹定无奇士术，萧然且作野人看。
客久贤王两赐衣，不知春到巳春归。清朝试出都门看，留得残红一片飞。
与君暌违三载强，忽闻远来喜莫当。朝回夜静卜灯花，为解怀抱愁都忘。
徘徊无处谒精庐，义胆忠肝一卷书。昏主乱时公尚尔，清朝平世合何如。
大唐自古谚鱼洲，百贾囊钱入海流。央杀主人寻翠羽，不知鹦鹉在高楼。
空山涧畔枯松树，禅老堂头甲乙身。传是昔朝僧种著，下头应有茯苓神。
孤儿寡妇忍同欺，辅政刚教篡夺为。矫诏必能疏昉译，直臣诚合重颜仪。
客窗卧病两旬馀，每叹交游日渐疏。独有山阴旧知己，朝回几度到衡庐。
依然红日照窗楣，还是去年消息时。妙理不须寻辙迹，只于生处验新知。
何来风雨忽移天，才过花朝又禁烟。怎似深闺身未嫁，桃开梧落不知年。
应真檀施者谁子，僧云福堂陇西李。亘无穷尽理则那，明明善根此其始。
莫怪狂僧骂死心，死心结夏破丛林。丛林明眼如相委，此话须教播古今。
一派泉过驻马桥，意中寻到华山椒。明朝背汝西边去，莫放潺湲恨里遥。
嫩叶柔稍雨露多，两竿潇洒更婆娑。卫诗千古风吟咏，君子名称自不磨。
宴喜堂中酒满觞，膝前沾洒湿宫裳。平倭伟绩全忠孝，我亦通家与有光。
粉白朱红翡翠翘，汉宫等级不相饶。风波若未乖前约，一死何辞更抱桥。
花边鹭立红云里，林下人行翠幄中。炎暑吾今知所避，全家移入广寒宫。
幽燕地冷无春晖，此时道归郎不归。今朝朔风欺远客，又还无处寄寒衣。
元老登朝首剡章，危言凛凛动明光。掉头却向江湖去，不肯伊优上北堂。
侯伯谁修二霸公，大夫专政自襄公。堂堂鲁国车千乘，翻在三家掌握中。
玉貌星瞳近侍臣，礼经读罢谒枫宸。苏州巷口宫詹馆，犹忆光风坐里春。
江平石出涨沙浮，船阁平洲水断流。朝暮去来何日了，一杯谁与吊阳侯。
尽道今来花信迟，凌晨宫女探春归。寒梅一朵金槃小，已有清香拂御衣。
秀溪充塞重堪嗟，谁与通流且种花。东里先生连古意，欲分馀润散儒家。
虞韶九奏音犹在，只是巴童自弃遗。闲卧清秋忆师旷，好风摇动古松枝。
金碧丛中翠艾垂，正当午日一朝时。君王自进长生缕，细剪菖蒲泛玉卮。
斯文万古日当中，僣续遗经恐未公。辛苦河汾亭上叟，将琴直欲和南风。
拥罢寒炉小酌馀，挑灯又近古人书。一枝粗定身多幸，此地应逢两岁除。
绝𪩘层峦若上天，朝昏常共鸟争先。肩舆下阪逢虾蟹，又听潮声到海边。
谢砌诸郎入寄奴，机云忘祖亦忘吴。一门一品如今有，三世三忠自古无。
清明朝野遇清明，万国欢心乐太平。樽俎优贤咨启沃，载赓既醉咏盈成。
千金赤兔匿宛城，一只黄羊奉老营。自古学棋嫌尽杀，大家和局免输赢。
读书岂但资闻见，穷理方能识重轻。孔孟格言如日月，更须师友与详评。
六朝江水故依然，隔断中原又百年。长笑桓温无远略，竟留王猛佐苻坚。
天地无情岁月磨，玉台寺里玉台歌。玉台不是函关地，颇怪朝来紫气多。
行脚今朝又起单，欣然归去得安闲。从前大梦难忘处，上白云山望雪山。
三年再旱独堪闻，一熟诸村稍作欣。老子朝朝弄田水，眼看翠浪作黄云。
下惠一时行已志，首阳万古振人伦。终南不得西山号，岁暮白头空断魂。
到头不可托安危，那用搜寻局上机。纵出吴宫阵图外，阴山未免嫁明妃。
风尘已老塞门臣，欲向君王乞此身。一夜零霜侵短鬓，明朝不是镜中人。
夹山散众到华亭，千古令人恨不平。底事覆车犹不戒，行看此祸又重新。
深宫无处不开花，玉烛调阳运帝车。不是人间春易老，风光长只在天家。
欲向京师视宫阙，驱车千里入居庸。与君黻佩非今日，且复行歌返碧峰。
殿前排宴赏花开，宫女侵晨探几回。斜望花开遥举袖，传声宣唤近臣来。
大晟重均律吕全，乐章谐协尽成编。宫中嫔御皆能按，欲显仪刑内治先。
盘盘古堰带崩沙，绿树阴□四五家。十二宝桥今日过，一湾流水浸桐花。
东吴白粲美如饴，黄橘垂垂紫蟹肥。朝市谁知风味好，西风独送季鹰归。
粉团菰黍族金盘，仙朮昌阳滟玉樽。小小角弓誇射中，两宫欢燕似开元。
齐国能强理若何，因封即墨与烹阿。唐虞举措无过此，天下那消赏罚多。
瑞日融和丽玉庭，花枝密处有莺声。六宫闲燕多馀乐，索写新诗颂太平。
云卿曾屈帅垣尊，讵谓如今古道存。骢马行行人且避，如何容易到山村。
花阴翠辇转迟迟，宫扇低回碍柳枝。怪底才人不轻折，君王偏念发生时。
太子奢华能几年，尽将春梦付荒烟。错听古调一两拍，空嗅斯文数百篇。
逃秦博士浮丘伯，传说今犹在海中。自古仙多儒者做，安知吾不蹑高风。
渺渺春江空落晖，行人相顾欲沾衣。楚王宫外千条柳，不遣飞花送客归。
胸中戈甲一敌国，笔下篇章万户侯。龙门隐吏绝人处，百事随缘莫莫休。
交疏自古戒言深，肝胆徒倾致铄金。不是史迁书与说，谁知孤负李陵心。
如意来尸释梵宫，雨花狼藉湿春风。自惭老矣无灵骨，日在深云听讲钟。
营巢燕子语犹新，接叶莺雏已晚春。催晓鸟乌声更乐，直疑料理废诗人。
杏花漠漠柳毵毵，路出隋堤十里南。一夜水深三十尺，朝来网罟集深潭。
汉主离宫太液傍，舞台妆榭映垂杨。林穿翡翠浑无色，花拂琼蕤并是香。
少陵合与古诗班，不是诗家持论宽。风雅近来随世变，诗无可采不须官。
舞袖何年化作云，玉箫声断凤离群。春风似惜泉宫恨，片片吹花落古坟。
丈室著不得文殊，众香国里薰教臭。无端诈病却成喑，只为从前多业口。
登临须返意须留，目力无边不著愁。收拾风光归古锦，千岩万壑献清秋。
西蜀地暖北地寒，长条殿春走衣冠。江亭巧作故时面，濯濯宫锦花成团。
细雨无烟昼不开，杖藜同访古如来。声求色见无非道，举似时人一任猜。
期会从教迫星火，弦歌我自乐春风。欲知政理和平处，都在邦人笑语中。
万龙冈上古灵家，男乐耕耘女绩麻。客到大开萱草阁，春风时动紫荆花。
异乡红紫老春华，故国芳时不在家。柰尔青青数竿竹，天涯风雨伴窗纱。
千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。
越国车前矜勇甚，子阳井底太骄生。乘时不羡云溟乐，口作仪同鼓吹声。
玉琴空怨雉朝飞，岁晚吴门生计微。庑下无人来馈食，堂前有母为缝衣。
一庵自隐古城边，不是山林不市廛。落月半窗霜满屋，卧听宰相去朝天。
不遇知音钟子期，逢人未敢理冰丝。年来忘尽悲风操，空忆伤麟叹凤时。
六宫春色醉仙葩，绮户沉烟望翠华。琥珀盘生山芍药，绛纱囊佩木香花。
姓名自可磨千古，文字收藏付六丁。唾雾珠消君勿笑，梦回比物镇长灵。
古木阴森庙岿然，龙蟠虎踞旧山川。当时鼎足一场梦，空里旋风飞纸钱。
闲花闲月免萦神，且乐明朝到手春。前日柳浪亭上客，今来留得几多人。
新岭归来整一年，老夫心事只依然。何曾碍却家常饭，国史宏纲手自编。
莫言下岭便无难，赚得行人错喜欢。政入万山围子里，一山放出一山拦。
王命三徵去未还，明朝离别出吴关。白玉高楼看不见，相思须上望夫山。
羽檄连朝震玉阶，画船犹自织秦淮。登陴寥落城乌坐，拒马惟催栅满街。
偶辞幽隐在临邛，行止坚贞比涧松。何事政清如水镜，绊他野鹤在深笼。
惆怅机中织锦人，流黄捣尽已经春。不将芳草伤心碧，博取宫花刺眼新。
无限青山行已尽，回看忽觉远离家。逢高欲饮重阳酒，山菊今朝未有花。
五柳萧萧映绿阴，先生不知何许人。古人冷淡今人笑，纷纷争媚玉楼春。
三郎庙坏掩仓琅，古树千年挂夕阳。重访信陵门下客，故居秋草没人长。
清光此夕为谁秋，关月能禁故国愁。何处笛声吹不断，卧看北斗挂城楼。
梅子黄时雨气凉，金炉不断热沉香。座中总是朝天客，伋醉君门白玉觞。
力排谶纬本非经，言直多因见理明。却憾临危无定守，仓皇叩地苦求生。
虚岩苍壁古苔斑，潇洒清深六月寒。三伏流金无处避，暮天将去更盘桓。
下缆吴城古树根，打头风紧欲黄昏。雁声南去蒹葭响，灯火家家半掩门。
秋星如弹月如梳，宫妓香添乞巧炉。万缕千针同一意，眼穿肠断得知无。
酒红沁面晕成霞，笑撚吟髭数暮鸦。不入朝廷鸳鹭侣，自甘白发插梅花。
久衰岂是见人时，健忘偏于养性宜。啖饭著衣常苦懒，为谁欲理一团丝。
昔年随牒佐边侯，愁望长安向戍楼。今日衰颓来泽国，又看烽火照长洲。
治水开陈遂刻碑，钜贤留意向当时。主翁不作知音贺，妙绝如何见好辞。
辇却民财积上京，民贫政自不关情。琼台要筑犹馀事，何况桥成夺玉名。
一炷清香万叠山，依仁体艮寂然间。油云自去为霖雨，千古苍苍只恁闲。
一观桃花红似锦，两堤杨柳绿于云。游人只是游晴昼，烟雨朝昏尽属君。
虢国夫人承主恩，平明骑马入宫门。却嫌脂粉污颜色，淡扫峨眉朝至尊。
天门地户秘机深，谁测玄微妙理心。唯有丹田身外境，清虚恬澹影森森。
红旗白羽尚纷纷，渭北洮河十万军。历览山川穷胜负，朝廷肯弃奉春君。
浅浅溪流绿一湾，朝来拄颊看西山。凭谁与我驱风驭，飞上云烟缥缈间。
峰岩百步翠重重，岩下春泉喷玉淙。章帝旧宫今不见，断霞犹出绣芙蓉。
小雨霏微野更青，湖田界出亩从横。馌耕健妇仍蓑笠，喜直朝晴又晚晴。
万古人心万古真，续骚亭上续骚人。闲来莫笑山中坐，不是前年活水春。
乱离无酒何以活，最爱涓涓浅酌时。理到何须辨清浊，兴来谁解问醇醨。
地下宝光犹解见，眼前天象却茫然。君恩自古难贪恋，乃父反输少子贤。
曾折松枝为宝栉，又编栗叶作罗襦。有时问著秦宫事，笑撚仙花望太虚。
碑折松枯山火烧，夜台从闭不曾朝。那将逝者比流水，流水东流逢上潮。
箫鼓声中浪渺瀰，古枫阴砌藓封碑。行人到此自恭肃，不似巫山云雨祠。
黄崖大洞埋古云，入去所履平如席。其中玉髓尽可餐，只恐归来变为石。
海宇空茫念我同，平生交谊古人风。当年管鲍成何事，赢得千秋说霸功。
海国风高失蓟云，声声哀怨不堪闻。自怜片影荒城月，肯为饥寒向别群。
释道邪言总是诬，能明斯理即真儒。愚人苦被愚人弄，费尽千金寸福无。
铅华学作内家妆，画出宫眉岁月长。不与东风共摇落，人间天上尽吹香。
追思陈迹故难忘，翠木苍藤水一方。闻说精庐今更好，好随残汴理归艎。
古箐人稀秋草深，碧松苍桧接阴森。高楼永日弹棋暇，海北天南万里心。
泉石清凉寄此身，市廛喧聒不闻人。玄同自得今犹古，分别应惭我到君。
已剖冰盆金粟瓜，旋调雪水试凉茶。宫娃未解君恩暖，尚引青罂汲井花。
绣帷春色久徘徊，檀机傍边说祸胎。一笑诗人漫怀古，梦中曾见内人来。
振廪縻金气自和，政声谁为勒嵯峨。牛羊垄上饥民绝，鹅鸭池边勇士多。
石笋岩头烂熳游，异闻要验佛低头。却教古佛低头笑，笑杀痴人枉刻舟。
乐缘仁智两相宜，好是斜阳未可归。倒影沉沉长自在，谩怀今古叹人非。
芒𪨗年来渐懒穿，闭门日日只高眠。今朝出送张夫子，借得南邻放鸭船。
病较欣逢五五辰，宫衣忽忆拜天恩。旧时叠雪含风眼，今看空山雨点痕。
老梅奇崛石崚嶒，千古风霜共结盟。世态炎凉少知己，不妨尊酒伴双清。
劳苦形骸不自知，朝来始向画图披。可怜憔悴今如许，更不归休待几时。
雪山行道不辞辛，车匿空归罗㬋嗔。以此深心奉尘刹，古来方是报恩人。
夜半钟声起景阳，六宫粉黛试新妆。就中最是施娘子，典奏时能近玉皇。
人家近水磨茶香，江影船头古塔长。纵有琵琶旧时月，肯将清泪落浔阳。
厌饫云山公暮年，昂藏野鹤共臞然。脚跟芒𪨗无今古，悭得苏公几眼钱。
急雨前旬滞客筵，群葩何事亦翩翩。风长日暖东君醉，无限宫娃失翠钿。
梦骑白凤上青空，径度银河入月宫。身在广寒香世界，觉来帘外木犀风。
人物依然吕洞宾，冰霜风骨玉精神。退朝花底千官散，标格如公有几人。
尽职倾忠世所稀，舍生取义重伦彝。昭昭名节标青史，万古流芳天下奇。
年年驿使走红尘，贡入骊宫色尚新。妃子园名犹未改，一笼丹实寄闲人。
古寺留春最得多，紫微花畔海棠窠。无人岁晚同幽独，古柏阴森著薜萝。
华胥乡里有东篱，冉冉寒香步步迷。政尔神交陶靖节，月斜霜落忽闻鸡。
雪岭风林度古关，画图曾见晋名贤。而今好倩丹青手，添我龙钟一湛然。
江南梅子已生仁，京国桃花始放春。气候不齐虽可恨，一枝犹得见墙闉。
古松奇石水潺潺，小小茅庵一两间。野性自知难适俗，山林僻处且偷闲。
仪台铁表冠龙尺，上刻横文晷度真。中国失传求远裔，犹于回纥见斯文。
老师略展摩天手，便有儿孙建大功。五百大士安栖日，汉江千古起清风。
英英香蕙莹朝华，收拾东风作一家。燕语莺啼春又夏，灯花剔尽暗窗斜。
暗数佳期欲渡河，罗衣休问夜如何。汉宫恩泽如秋露，万岁枝头得最多。
池雨含烟暝不收，草根长见水交流。爱君古锦囊中句，解道今秋似去秋。
柳岸风开叶叶光，朝来何事断人肠。前山纵有行云色，春梦惟依水一方。
何事新春胜旧春，阴阳顺序国安荣。坤元永赞乾元大，月色常修日色新。
古佛犹存旧道场，庭前依旧柏苍苍。莫谤诸州无此语，禅林奔走错商量。
人愚学道谤神仙，岂达虚无物外缘。多是六情贪爱障，更兼朝暮不心坚。
灾曜偏临许国人，雨中衰菊病中身。清香一炷知师意，应为昭陵惜老臣。
洛阳风景实堪哀，昔日曾为瓦子堆。不是我公重葺理，至今犹是一堆灰。
阿师北去朝金阙，款语丁宁子一回。京洛春风无限好，我宽襟袖裹将来。
务学修身要及时，竞辰须念隙驹驰。清宵白日供游荡，愁杀堂前老古锥。
露井香生百合开，夜深明月在青苔。春风自怨葳蕤锁，那有西宫玉辇来。
响屧廊空王气销，五湖烟雨送归桡。鸱夷出自吴宫里，却载沉胥起怒潮。
司空山头朝出云，西原渡口十里阴。烟中鸡唱未及午，白雨作泥泥已深。
背番莲掌舞天魔，二八娇娃赛月娥。本是河西参佛曲，把来宫苑席前歌。
建章宫殿土花鲜，仙掌亭亭晓露前。沆瀣未晞松月堕，桐人已迫茂陵阡。
杖头曾入帝王家，合国同瞻又释迦。岁岁谈经今几会，伫看舌本长莲华。
莲花出自淤泥中，过眼嫣然色即空。争似泥涂隐君子，褐衣怀玉古人风。
翠云白雪两仙容，未怯姮娥傍月宫。若把佳人较清绝，争妍应愧伯夷风。
仙子名花品亦奇，沈檀和露湿香肌。风流惹得人千古，何事罗敷老树枝。
徐仙何代此飞升，洞府空留福地名。我到朝真效三祝，步虚声杳俗缘轻。
客路相逢各断肠，明朝身在瘴云乡。荒原野店无人住，古木萧萧空夕阳。
五亩之宫植以桑，孟轲举此助谈王。轩前蒙密知何意，要见经纶滋味长。
方沼潜通地肺开，新潮朝暮去还回。瀑流况接前山近，一夜飞泉滚滚来。
断发雕肌费一躯，岐阳万国布黄朱。仲雍不解兄深意，季历携昌亦到吴。
飞羽凋零又秭归，卯金馀息孔明知。春秋两字诛千古，不用当年磔操丕。
朝看贝叶牢笼佛，夜礼星辰取奉天。呼召归来闻好语，初三初四亦欣然。
绛桃不似晓妆红，恩谴多年出汉宫。自惜倾城多薄命，莫教明月照闺中。
记得中秋看明月，大家握手话平生。明朝忍向江南别，不那风前听鸟声。
梁上遗经古硬黄，前身僧永后僧房。葛洪泽畔中秋月，此夕相逢话更长。
芙蓉叠壁错奇锦，琉璃千顷摇青空。把酒掀廉一长啸，真堪狂杀米南宫。
团金袍袖群长靴，寒食宸游乐事奢。风摆珠帘红幕润，满宫春雨落梨花。
掖庭清晓降神仙，争贺青阳太子笺。报出阁门分内赐，满朝皆得洗儿钱。
朝云已去暮还归，长与山人共落晖。举目跚跚频立望，空中虚影是耶非。
楚人未筑上游城，千古冤声尚未平。雉堞已然无石虎，不知何用昔时名。
云身自在山山去，何处灵山不是归。日暮寒林投古寺，雪花飞满水田衣。
鲈鱼未上夜潮回，吹笛蓬窗古岸隈。谁遣戴公山上住，两回牵帅子猷来。
玉辇愁经草地腥，酸风频捲马头尘。我朝三百年忠厚，不信山河属别人。
叠鼓鸣笳汉水浑，牙前飞将按三门。怪来全似吴宫队，旧帅从知也姓孙。
越王城上黯销魂，万里秋风动蓟门。君自平生称国士，南迁岂负信陵恩。
今来古往江山老，地尽天穷草木愁。为问大夫能饮否，芙蓉落尽菊花秋。
怪尔靖康献纳臣，言和惟恐不同秦。甘心君父双囚虏，偏杀尽忠报国人。
朝闭松关晚放参，白云深处礼瞿昙。杖藜散步无人伴，独自归来月满庵。
看花容易放舟难，春满交溪谩倚栏。此日尊前开一朵，喜从连理共君看。
老鹤高飞入白云，空馀残照管孤坟。清风千古镇长在，见著梅花如见君。
郡西山畔旧禅宫，朝暮风烟多不同。已见楼台翠微里，更闻钟鼓白云中。
朝乘云气上蓬莱，九锁仙峰翠作堆。可惜洞天闲日月，人生能得几回来。
忽忆灵州古寺间，江山曾识长公颜。禅参隐语知多少，惟有无生是大还。
欲到深山到处寻，鹤林不足又鸡林。今朝毕竟我能去，总谓云深未必深。
直魄忠魂不复生，后来谁与继英声。只因一派潇湘水，千古澄波伴独清。
重来此地莫相违，各已浮生近古希。二十五年还待汝，白头未肯嫁斜晖。
霜筠雪竹古精蓝，投老归与志自甘。一食万钱终忍垢，鱼羹饭美忆江南。
久知凫短鹤长语，谁赋花荣竹脆诗。物理无穷难测识，且倾美酒乐天时。
线项麻头纹理明，蜻蜓头翅项浑青。侧生身分高而厚，斗著交锋速便赢。
我家扶胥古渡边，惯听鸣雨散空川。枕屏淅沥虚相聒，不似西林翠筱前。
水从乌石山前转，人在斜川岸上行。寂漠柴桑古祠下，我来无酒酹渊明。
周家国马生秦陇，汉代名驹出月氏。争似天朝群厩盛，骅骝百万总权奇。
水国烟光映夕晖，谁家髣髴片帆归。翩翩鸥鹭西风急，凝盻沧洲眼力微。
谁将暖律入寒荄，红染枯枝特地开。可是仙人颜不老，霜朝唤得脸朱回。
汉苑秦宫半夕阳，年年春色管兴亡。霸桥折尽青青柳，不为行人也断肠。
霸国江山选胜回，葡萄美酒索郎杯。青衫危帽桥边立，欲市新鲈不肯来。
影蛾池畔月如霜，水碧沙明杜若香。宫女回波歌楚调，却疑行幸到潇湘。
延寿溪头叹逝波，古今人事半销磨。昔除正字今何在，所谓人生能几何。
桃李浓时恰退藏，甘随萧艾隐风光。转物堂前春欲绝，稍依宫样试严妆。
岩前版筑不求伸，方寸那希据要津。自是武丁安寝夜，一宵宫里梦贤人。
十月园林不雨霜，朝曦赫赫似秋阳。夜来听得游人语，不见梅花见海棠。
静里闲谈古与今，超然物外是胸襟。相逢独有难忘处，夜雨东风一片心。
曲江丝柳漾春风，侍女开元结束同。妆罢临池人似凤，紫骝飞入玉宸宫。
绝响朝阳瑞世鸣，喧啾百鸟谩关情。却凭千古丝桐在，传得岐山一样声。
帝揽英雄巳中兴，我何勋业树朝廷。欲令多士持风节，暂使微垣有客星。
十分香色十分清，摇落都从盛处生。物理盈虚例如此，世间何事不浮荣。
春云霮䨴弄朝晖，清峭馀寒透裌衣。最喜园花浑似旧，十分春色一分归。
诗新得意恣狂疏，挥手终朝力有馀。今到诗家浑手战，欲题名字倩人书。
二月花朝锦满城，五陵公子粲朱缨。席茵槛转移春去，斗草妆新竞早行。
江上行歌桃李秾，风柔花暖气融融。绣帏一入春无限，朝暮巫山云雨中。
几回长路拥行骖，向夕孤蓬古剑浑。玉醴调来亲捧进，相怜还劝慎烟岚。
瞿聃杨墨宁非学，治狱行兵亦有师。惟是儒生知择术，百年穷达守书诗。
岁寒姿性禀于天，一变人疑换骨仙。操是寒松心是石，始终全类古真贤。
世间物物全天理，自是时人鲜克知。原始返终全太极，穷神知化入无为。
何处江边著钓台，楚云溟月尽收回。若比桐江还胜槩，千年埋没一朝开。
范蠡功成便五湖，鸱夷未了复陶朱。争如终老严陵钓，千古清名一事无。
如此钟情古所稀，吁嗟好事到头非。汪汪两眼西风泪，独向阳台作雨飞。
骥子摛词苦未工，粉袍勍敌气如虹。欲收一战追诸父，政恐神锥未易同。
晴日初生禁籞春，苑花宫树一番新。君王勤俭无行乐，只作银钩赐近臣。
残灯冷火待窗明，稍觉今朝病体轻。已赖林鸠知宿雨，更烦檐鹊报新晴。
五月舟行齐鲁间，黄尘能富水能悭。朝行汴泗交流处，巨浸家家过屋山。
满市黄芽无不归，世人轻宴治尘微。公卿尽识真灵药，至死贪婪斗晓晖。
十分蟾影照人间，一片山河古影寒。惆怅年年今夜月，人生能得几回看。
按程颇自觉淹留，朝夕经行处处幽。忻逢古驿双溪水，追忆东阳八咏楼。
口伐归来战马闲，诗书只守一编残。治安策里多流涕，莫作兴亡异代看。
风雪初冬致政还，一童一骑到家山。短藜力弱土桥滑，老我放歌行路难。
倾城倾国嫁孙周，两朵芙蓉并蒂秋。玉女阴符曾遍读，铜台安得锁春愁。
羽服悬知澹不妍，五更清吹月明前。明朝多少尘劳事，自倚虚檐一怅然。
自北殷忧日夜移，向西言乐古今痴。看来世路同驹隙，何事秋风落雁期。
提兵又过飞来寺，报国深惭似去年。但得文华人物在，人间何地不神仙。
青天如水月如空，月色天容一皎中。若遣桂华生塞了，姮娥无殿兔无宫。
素蘤秾香分外奇，野田秋草共离离。谁云南国芳菲少，一种幽香陆贾知。
政成五月愧前贤，又向东风解画船。却羡乐天诗里道，皇恩曾许住三年。
祝融朝日丽东天，袅袅西风紫雁前。千玉散青攒叠𪩘，万云流白涨晴川。
嶪嶭山城古石龙，碧流环绕似云从。登台会见文翁化，指点千家屋可封。
迢遥海国接江乡，一度怀人一断肠。正值西风摇落际，可堪重送蔡中郎。
最爱南城汲井园，春来蔬甲不胜繁。人家断处无鸡犬，迟日东风似古原。
坐看冰轮碾玉池，夜深欲去更迟迟。广寒宫里谁为伴，特为姮娥住少时。
河决从来国隐忧，卫州那在水边头。伤心中土沦胥久，可但堪嗟一卫州。
李公求识少陵面，未闻草堂三日留。看君用意古人上，却愧无言与献酬。
团扇轻寒度翠楼，金针穿罢理箜篌。君王万岁方行乐，愿与年年井树秋。
灵山到处是花宫，秋日登临忆上公。碧涧水喧箫管处，寒岩松落酒杯中。
八风占岁暖先催，喜色还从太簇回。庭下衣冠天咫尺，雪中宫殿玉崔嵬。
寒云漠漠树苍苍，晋国山河几夕阳。独有荒陵平水上，行人犹解拜陶唐。
心慕庄书善说玄，发明奇趣理昭然。世人窃取公遗论，却把前言作己言。
古木修篁绝世间，越王台殿作仙坛。白羊常在玉虚远，玄鹤不来金井寒。
冰澌半解波先绿，柳叶未生条已黄。四海澄清天子孝，朝回日奉万年觞。
梧桐冷坠秦宫井，沆瀣光浮汉苑槃。倚杵远天垂六幕，照梁初日上三竿。
凿山开道曲江公，古庙遗墟草莽中。我有瓣香无处祝，裴回松下溯吟风。
丛生桂树后山幽，花石犹传宋代留。宫媪引来岩际望，蔡河春浪拍天浮。
唐家不靖自牛李，党籍何劳口舌争。莫说纷纷倒元祐，古来平国用阿衡。
蛇岭高盘翠作堆，玉屏重拥凤飞回。南宫对客披图处，谁道扁舟此日来。
臣心百折类抽丝，欲写丹心退食时。那得朝廊千万丈，代将牙笏为书思。
玉皇宫阙拥群姬，缟素飘飘杂佩垂。侍辇恩深频早起，不禁霜雪立多时。
十载重来古寺中，布衣犹似昔年逢。山僧却记吾名姓，不击阇黎饭后钟。
一川吐纳五湖深，海里三山何处寻。料得鸱夷从此去，古来烟水祗如今。
五年符竹换三州，乞得祠宫欲少休。名姓误蒙君相记，泉南千里又分忧。
连朝风急雨滂沱，树头叶暗花不多。纵使明朝风雨息，苍苔狼藉柰愁何。
朝行蹑𪨗穿幽谷，暮返褰裳涉乱流。提起短筇成一笑，每烦上座为分忧。
群峰叠叠起青莲，朝暮溟濛泛瑞烟。岂是孤根沾广润，芳标时映海中天。
今朝才得见征鸿，羁客凄凉意万重。数行若到江南去，好写平安向远空。
大江横抱武昌斜，鹦鹉洲前户万家。画舸春眠朝未足，梦为蝴蝶也寻花。
登进英才追庆历，开延正论踵咸平。朝廷有道长如此，拜赐宫衣信是荣。
平原池阁在谁家，双塔丛台野菊花。零落故宫无入路，西来涧水绕城斜。
谁把相思号此河，塞垣车马往来多。只应自古征人泪，洒向空川作浪波。
云压高城雨散丝，万家秋气入罗帷。巧棚七夕喧邻里，小宋明朝定有诗。
绿叶丹葩连理枝，折来偏与玉冠宜。迷花自是仙人事，周蝶逍遥两不知。
草堂四壁一瓢空，举世无人与我同。黄犊山南又山北，犁春犹有古人风。
瑶宫手掇金光草，欲汲飞泉作寿杯。遥献一心天上客，五云深处是蓬莱。
买得桃花一坞深，清泉白石久盟心。今朝便是知非日，一往仙源何处寻。
小苑风酣雨露香，红情绿意为春忙。五云独绕琼花梦，三十六宫清漏长。
圣贤多难古来同，易数身更羑里中。甲子既周屯既复，不应天数竟终穷。
温泉混混足堪奇，厌说唐朝洗浴时。千古污名流不尽，汤盘铭是帝王师。
棫朴云何不作人，常从妙处运天斤。年来袖却朝元手，满院奇花色色真。
客子正歌山鬼句，篙师欲进顶湖船。遥看落日苍梧外，独立横槎古寨边。
万国笙歌醉太平，倚天楼殿月分明。云中乱拍禄山舞，风过重峦下笑声。
山光无限水悠悠，古苑花明月满楼。送君马上休回首，玉笛三声一叶秋。
昔年曾趁海门潮，独向龙宫吊寂寥。衬席寒风不成梦，老蛟一夜献琼瑶。
朝歌长夜馆娃春，总为妖姬戮谏臣。何事邯郸贵公子，能因牴者杀佳人。
居然讼息愧王通，反闭柴门亦古风。幽鸟一声庭日永，轩窗从此近卢仝。
独坐瑶宫户不扃，清风白鹤礼黄庭。夜闻龙语深潭下，明日携珠供讲经。
税薄刑清见盛时，民安田里俗熙熙。欲求上古无为治，仁孝君王自足师。
满庭晴日破朝寒，粥罢披裘小倚栏。残菊抱丛香欲尽，一株南烛独如丹。
白发宫人频笑谑，罗衣昔对君王著。夜惊春雨洗桃花，梦魂犹挂鞦韆索。
禁苑残莺三四声，景迟风慢暮春情。日西无事墙阴下，闲蹋宫花独自行。
斫削群才到凤池，良工良器两相资。他年好携朝天去，夺取蟾宫第一枝。
性根本自白环宫，分得天边一种红。比似将花供金粟，何如乞米送卢仝。
半髧婵娟垂两鸦，惊潮微隐宝簪斜。客愁政自游丝乱，莫戴钗头百结花。
太极乾坤自古今，许将图说到谁深。白头万古翻公案，惟有元公得我心。
兜率宫中阿逸多，不离天界降娑婆。相逢为我安心诀，万劫千生一刹那。
古人观水必观澜，一滴涓流一滴寒。放取黄陂千万顷，莫教龙口吐吞难。
晓来毡帐理铅华，对镜偷怜复自夸。如此玉颜君不顾，更从何处选良家。
数日候风风不来，今朝江上蒲帆开。推蓬一笑楚天碧，五老相见高崔嵬。
泽国霜馀气象清，萧萧丹叶动秋声。纶钩收尽丝千尺，应有空船载月明。
金阙银宫上帝居，绿章封事达云衢。晓来官吏传相告，明日放生仍断屠。
赤悃曾披白日前，肯将然诺负初年。臣心一块孤忠铁，誓与新朝不共天。
岭松岁古欲无根，水石秋深未有痕。无限好山将不去，又依帆影过前村。
重光新影照阶除，万物今朝困始苏。春事又与人事好，百年相贺两相符。
自古名高累不轻，饮牛终是上流清。吾师未死先埋却，又向巢由顶上行。
琴鼓长歌复短歌，美人相逐出朝那。将军杀贼如围猎，毳帐前头醉叵罗。
采药归来迹已陈，真风千古蜕凡尘。细看旧径青青草，犹是仙人醉里春。
废宫荒苑莫闲愁，成败终须要彻头。一种风流一种死，朝歌争得似扬州。
异枝同颖绕祥云，贡入南州瑞木新。并影薰风舞交翠，要知仁政在斯民。
二十年前处士家，淋漓宫锦醉黄花。即今童稚皆成长，留客焚香细煮茶。
蜀栈凌云不见行，剑门烟树最关情。君家正在鱼凫国，出尽平川是锦城。
宫样梳儿金缕犀，钗梁水玉刻蛟螭。眉间要点双心事，不管萧郎只画眉。
清泉白石此丘隅，谁解尘缨漱玉壶。歌罢沧浪千古意，祇今曾见似人无。
路入灵峰西复西，桄榔叶暗古招提。山僧更在云深处，花落苍苔幽鸟啼。
李白当年号谪仙，西禦夜郎到日边。自古娥眉多贾妒，直须秀句与人传。
蔓木丛篁古梵寒，凿开崖窦见波澜。莫邪久化苍龙去，犹作东吴剑气看。
西施自爱浣春纱，误入吴宫醉月华。艳色不缘金屋贵，五湖烟树是侬家。
雨苔侵径客来稀，官事才闲便掩扉。攲枕忽生乡国念，梦中喜得一番归。
连朝溪雨溢荷塘，流水倾银万叶香。不是风吹乱花侧，那知处处著鸳鸯。
荣木欣欣春向暖，向来古木摧为柴。随车男子今何在，道士罗浮又复来。
歌声怨极珠难续，琴韵愁深水易分。公子何须赋巫峡，梦中真复有朝云。
秣陵佳气郁龙蟠，此地分曹亦汉官。自是两都雄帝业，六朝何事总偏安。
江水悠悠淮水流，台城寂寂石城留。凄凉白鹭洲头月，曾照前朝玉树秋。
往古来今秋复春，嬴颠刘蹶总成尘。蜗牛角上争闲气，笑倒南华梦蝶人。
几度冲寒候早朝，锦衣光彩照璚瑶。于今客里愁如积，不共冰花向日消。
雨露汪洋四海春，岭南岭北多归人。朝中贤士罕过此，莫惜青钱呼白鳞。
宜春苑傍夹城东，从驾宫嫔乐亦同。偶会不须张锦幕，游人已在百花中。
吕望当年展庙谟，直钩钓国更谁如。若教生在西湖上，也是须供使宅鱼。
老矣重来作此游，春波依旧绿如油。颓垣三尺苔痕古，认得徐娘卖酒楼。
雪中草草漫裁诗，沂国平生已可知。今日功名付家婿，百花头上更何疑。
晓临妆镜默含悲，还把琵琶写怨词。玉貌可怜憔悴尽，如今不似汉宫时。
鹄立东华飞雪朝，君王步辇出宫遥。悬知青史堪图画，宠遇横经胜赐貂。
一局忘言意若何，古松流水白云多。回看石室山前路，肯信樵夫有烂柯。
百年闻道属斯人，碧玉中藏太古春。今我登楼望江水，青山红树四无邻。
玉麈长挥意气中，白门春色古今同。法交却得如金石，七宝莲花一朵红。
国不同居只自怜，幸逢雾散睹青天。天心七日应旋复，小往大来不纪年。
会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。
郭外南湖一镜开，吴宫烟草暗荒台。道人不与兴亡事，只记溪名是越来。
飒飒凉生水国秋，可怜无计解花愁。飘然一叶随流水，付与真人驾作舟。
夜半瑶宫上会开，龙车声轧凤飞来。演穷灵宝玄元法，大梵天仙带月回。
世间好事一百一，春日丽辰三月三。此地故人还故国，他时江北望江南。
今日花朝好风日，梁园酒新花更开。走觅南邻立处士，月明骑马醉深回。
梦里心惊长乐钟，几回趋侍语从容。十年去国伤心泪，洒向天河载六龙。
翰林胸中浩千古，笔头戏作江海潮。子行造膝可问法，门前烟浪拍溪桥。
壮游初到郑公乡，与子吟哦古佛旁。老去同时人死尽，那知来此话僧房。
战马横奔宝刀折，边军夜醉关山月。厚禄徒资卖国人，伤心耻向滩头说。
一朝天险失长江，肉食诸公竞卖降。受禅碑中无姓字，祇今谁忆鹿门庞。
洛阳芳草正漫漫，曾是伊王古社坛。毁壁断环收拾尽，青山留与路人看。
宫宇璇题日月明，几经戎烬独峥嵘。庭中欲问参天柏，一饷清风相伴行。
窗眼阴晴晓未分，一年忧乐稍相寻。山林自惯清凉极，且放今朝到铄金。
吏部能开衡岳云，坡仙曾借海宫春。莲峰清晓忽自献，二公何人予何人。
梅蒸方过有馀润，竹醉由来自古云。掘地聊栽数竿竹，开帘还当一溪云。
朝来览镜一何衰，发秃容枯半白髭。老态侵寻光景促，著鞭从此勿迟迟。
北斗低垂倚禁城，南山当殿更分明。合宫共祝齐天寿，鸣佩遥闻动地声。
圣皇钦翼孝心存，宫合深沉母道尊。初庆新阳生嶰律，又闻清跸过尧门。
省斋去国艮斋老，不独宣尼叹乏才。试数诸公有名者，庐陵那得两诚斋。
七十八十古来稀，行年九十固应衰。已兴工部耳聋叹，更和文公齿落诗。
尽是离宫院中女，苑墙城外冢累累。少年入内教歌舞，不识君王到老时。
南山荗草朝生雾，栖鹘巢边起新路。客子心怀履险忧，马头春色空迟暮。
状元忠义古今传，野史何如旧史全。删述总烦胡学士，姓名犹记丙申年。
衲子向来元士子，诗僧遮莫更禅僧。不妨参透诸方得，别有宫墙第一层。
道人画龙龙绝奇，何处人间曾见之。上京清暑朝初退，太液池边看雨时。
矫矫名臣郝甑山，忠言直节上元间。古人不见清风在，叹息思公俯碧湾。
君王待士古来无，令德高名满八区。济美喜看贤世子，巳能端拱礼诸儒。
蓬莱风蹙水纹斑，月甃风廊四百间。云外跸声穿岭去，行宫簇马望骊山。
三忠祠在上东门，古道飞沙白日昏。唯有前朝松柏树，霜枝聊可赠王孙。
内阁朝廷号正臣，朅来江外拥朱轮。危樯西喜洪都近，谏省当时旧主人。
三十馀年一梦同，向来朝士尽沈空。如今白首趋行阙，不是当年长乐钟。
昂藏大步蚕丛国，曲颈微伸高九尺。卓女窥窗莫我知，严仙据案何曾识。
奴人满把和诗到，城市林园未放时。分饷治中君得句，载酬泉上我非诗。
局势方迷棋有色，歌声不发酒无欢。明朝一彩定三赛，国手秋唇双牡丹。
南风屋角响萧萧，白日帘垂坐寂寥。爱此宫商有真意，与君倾耳尽今朝。
绣锦藏来箧已尘，愁颜半失画图真。君王不用频相忆，祇看深宫洒泪人。
一弹太古无弦调，只有柴桑处士知。回首苍梧叫虞舜，南风何日到朱丝。
万化根原天地心，几人于此费追寻。端倪不远君看取，妙用何曾间古今。
大才定复不求售，至宝政须能自珍。一篙用著方知贵，只恐悠悠懒问津。
十仞雕墙千步廊，宫槐簇簇柳行行。落花已被春分付，紫禁门深又夕阳。
去岁中秋政病馀，爱它月色强支吾。今年老矣差无病，后夜中秋有月无。
鸥鸟群飞掠桂蘅，石擎宫阙出江清。花田秋老香频接，晚岸潮深月自横。
负雪披霜不得依，梅寒恨不出幽诗。身梁根治荒江介，情调犹输第一辞。
明月山前明月池，两崖壁立类磨治。浯溪未识应相似，好刻中兴第二碑。
化国熙熙日自迟，棠阴无讼草含滋。何人剩伐南山石，大刻详书德政碑。
鹰熊听涧古来难，飞走藏名戏笔端。堪笑阴陵迷失道，当年枉怒沐猴冠。
苍梧风雨送春寒，翠辇分明梦里看。千古神游应不远，短篷虚枕听珊珊。
虎豹深宫风自寒，未央前殿拜呼韩。二边无事将军老，犹得馀闲救比干。
天上飘香云外过，青冥风露挹仙柯。文章自有流芳理，不用长安郭橐驼。
药栏尔后花希赏，日日东斋只困眠。每易庭榴树底小，一朝开亦照高天。
彤云黯淡酿天寒，却向江头理钓船。雪打蓬窗眠不著，声声时送到吟边。
舟中无事阅陈编，千古高风挹圣贤。奔走徒劳竟何补，兴怀旧隐思凄然。
圣道洋洋沧海如，不流天下只流洙。上丁释菜今非古，唤起遗风属我徒。
京国南还水路遥，城阴复此驻兰桡。可怜关外重重闸，不放河流过鲁桥。
凝碧池头听乐府，不能身死但能悲。辋川他日成名胜，藉得朝天一首诗。
醉翻余沥浣征衣，喜向风尘暂息机。多少春明退朝客，十年曾有几人归。
一笑相倾国便亡，何劳荆棘始堪伤。小怜玉体横陈夜，已报周师入晋阳。
辽海归来丁令威，山川虽是事多非。衣冠南渡奔崩极，始信六朝犹足依。
苍苍古庙映林峦，漠漠烟霞覆古坛。精魄不知何处在，威风犹入浙江寒。
蓬莱一尺离青天，水不行舟古语传。但得胸中有江海，归家陆地也撑船。
五色含英暗自菲，绕梧穿竹弄朝晖。秦楼一夜吹明月，几队临风学凤飞。
百里晴江二水新，六朝金色数峰春。烟花想像青门内，压酒吴姬是主人。
冬月梅花斗雪新，一枝折赠计偕人。北梅不似南梅好，灼灼先开万国春。
断送骄阴好是难，一春寒似一冬寒。使君画舫须料理，万顷波涛正渺漫。
荣亲报国皆吾事，孝子忠臣只此心。闻说致身同养志，莫分朝市与山林。
年过二十工书法，往往挥毫逼古人。身被君恩无一岁，可怜埋玉楚江滨。
莫学休公学远公，了心须与我心同。隋家古柳数株在，看取人间万事空。
晓陌春寒朝骑来，瑞云深处见楼台。夜来新雨沙堤湿，东上合门应未开。
年年自漉雪前醅，今岁无缘得一杯。政是荒村愁绝处，家中送得六尊来。
湖山风月锁葱葱，涣号春回万国同。因使吴人沾圣泽，一齐翻入棹歌中。
法华寺上散郎亭，老树苍崖如有情。欢戚已随时事去，代间秪有古人名。
日日青山劝我归，明朝为尔定归期。宵残展转不成寐，却悔当年下钓矶。
博士当年教玉筝，六宫谁敢斗新声。如今旧曲无心理，宝柱一行秋雁横。
包髻团衫别样妆，东朝谒罢出宫墙。内中多有亲姨嫂，潜与交州百和香。
雨后朝阴到午晴，空斋孤坐纳秋清。一蝉也解怜幽寂，柳外飞来叶底鸣。
彻夜宫中按羽衣，明朝册拜太真妃。凤凰阁里承恩后，从此君王出内稀。
兴圣宫中坐落花，诗成应制每相夸。庐山面目秋来好，自杖青藜步白沙。
中年才出上皇宫，偏得君王宠幸隆。东内有时朝太后，情知不是旧家风。
夜入精蓝意自真，上方一笑政清新。山僧忽复随流水，可惜平生未了身。
数枝姑射斗婵娟，疏影分明不夜天。散却广寒宫里桂，春光长满玉堂前。
奔走年来已厌频，那堪万里抗边尘。集贤说道虚传耳，惭愧中朝第一人。
官军两岸护龙舟，麦饭鱼羹进不休。宫女垂头空作恶，暗抛珠泪落船头。
穆穆皇皇九五居，舍儒为政岂良图。不思济世思超世，佞佛求仙总是愚。
小山歌罢剩条柯，漫道香多色未多。千古广寒真赏在，满天风露夜如何。
百年俎豆水云间，万里虹桥指顾还。节义今传余阙庙，何人解忆古厓山。
袁州太守老文翁，阿弟循良十郡雄。谁谓当时吴仕燮，独令千古仰高风。
城西古地昔同游，望月思家相对愁。明月秋来应更好，何人看月又悲秋。
当年漫漫雪如尘，古汴重冰欲折轮。暖日如今著行客，长安三度见青春。
冶城山下朝天宫，万岁巍然殿顶中。不以朝天南受贺，南宫西面义何从。
钱王活业付东林，古墓埋藏暗箭深。机正发时谁中的，空山落日几惊心。
治道巍巍本易成，狂言安得略施行。太平事业人皆见，不计封伦死与生。
花影迟迟转午阴，渐闻宫柳变鸣禽。休呈金彩矜工巧，但阅图书鉴古今。
永巷秋风老妾容，主恩何处着人浓。明妃莫恨龙沙远，对面宫墙即万重。
匣底芙蓉泛雪波，笔花终古薄银河。丈夫身量知多少，不向麒麟阁上过。
山入乌蛮连越巂，天开斗野对珠宫。应怜岭海长炎热，乞与清凉万窍风。
送酒古来多旷士，乞醯今世少良邻。庾郎寒腹便鲑菜，助我儒酸不厌频。
道人欲筑希夷室，自向身中炼火丹。何日朝元游绛阙，九霄回首月华寒。
晚气阴阴别作寒，夕阳林下动归鞍。忽然人报后山雪，更上上清宫上看。
文章得失寸心知，千古朱弦属子期。爱杀溪南辛老子，相从何止十年迟。
第六筵开在禁庭，蒸麋烧鹿荐杯行。三宫满饮天颜喜，月下笙歌入旧城。
千古陵阳芳桂丛，凌风擎出蕊珠宫。渥丹自是天然质，不学桃花点注红。
东峰西峰双石楼，与卿日日居上头。二十八潭作明镜，鸳鸯万古此嬉游。
窗风一线度晴熏，晚韵繁香态度新。亲压屠苏湛华玉，古壶斜插浅浮春。
垆香烧罢欲黄昏，风雨潇潇懒闭门。听得疏钟林后发，上方道士正朝元。
曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。
季子悬头思赵国，越王尝胆望吴城。少年莫念纷华事，功业多从辛苦生。
亡国降臣固位难，痴顽老子几朝官。朝梁暮晋浑闲事，更舍残骸与契丹。
兴庆宫西花萼楼，五王箫鼓昼同游。曲江宰相千秋鉴，才得开元二十秋。
远酾清颍入溪渠，左缭孤城转古墟。岂止江湖来席上，一苏穷泽十千鱼。
张骞西使大宛通，苜蓿葡萄满汉宫。多少征人归不得，论恩先赏贰师功。
月照星河织女机，春风花草弄晴晖。楚宫台榭堪寻访，□见容斋数日归。
桃李阴阴六万家，下居民不识官衙。甘棠喜有千年政，美玉终无一点瑕。
五朝闺阃即瑶池，恩自神宗圣祖貤。住世百年甘少一，欲留馀庆与孙枝。
四辅爰修拱近畿，得贤分理奠邦维。见为美恶当勤训，每岁皆令近玉墀。
六朝宫殿台城古，千徼貔貅幕府尊。消得能诗如小谢，去吟佳句张辕门。
白首儒生困路岐，残杯冷炙饱还饥。一朝得意春风下，便把驴儿作马骑。
绿芹香霭杏芳菲，童冠知谁是浴沂。看罢六经芸阁暖，此心元并古人驰。
云台貂冕成堆土，钓濑羊裘照九秋。认得南柯不回首，清名万古尚溪流。
万花庭院各春风，春在金牛绣谷中。一味东皇心事好，韶光流遍紫霞宫。
楚王宫阙马王宫，惟有江山带旧风。属玉不知兴废事，双双飞入藕花丛。
丛篁偏映寒云色，古石犹凝碧藓痕。曾是碧澜堂上月，独临苕水照王孙。
长芦山下隐龙宫，沥酒船回落照中。已有龟纹为传卜，不劳乌尾更占风。
竭诚佐理奖言司，先正君心帝者师。举荐不为盲宰相，尽供乃职日孜孜。
金薤纵横见国工，谁云篆刻总雕虫。但看一片昆吾铁，切得刀圭吐白虹。
曾经绰立侍丹墀，绽蕊宫花拂面枝。雉尾扇开朝日出，柘黄衫对碧霄垂。
九叶鸿基一旦休，猖狂不听直臣谋。甘心万里为降虏，故国悲凉玉殿秋。
繁华举世皆如梦，今古何人肯暂闲。唯有东林学禅客，白头闲坐对青山。
沉香亭上已多欢，梦入昭阳月色寒。若使天香亦倾国，君王应更倚阑干。
云捧楼台切绛霄，太平天子未央朝。帝家春色年年好，万寿觞前奏九韶。
楚楚冰绡雾縠裳，铅华消尽弗忺妆。晓云不入朝云梦，赋入闲居亦擅芳。
三阁花深白昼迷，酒催狎客赋宫词。管弦散落春风外，一曲金钗两鬓垂。
太乙宫前戎马乡，思成门外野蒿场。山中一瓣心香在，独遣孤臣病著床。
九畹新成古井田，滋兰又似赋骚年。不如无界还无数，雨露茫然太古天。
庐陵太守来东海，政和化美春常在。惯寻山水积英贤，朱弦欲奏朱颜改。
待月中秋上古城，迥然光掩别宵明。野人望久翻惆怅，无奈浮云灭又生。
札也能轻千乘国，道□无能早□讥。三十年来持戒意，于今四十已知非。
古木阴中说涅槃，点头尔亦解参禅。仙僧趺坐无尘想，何用枕流洗碧泉。
月宫移向日宫栽，染得娇红入面来。多谢秋风扬雨露，丹心一一为君开。
金阙连云压翠微，先皇敕赐有光辉。欲随绛节朝元去，目断天心一鹤飞。
江南才子去游燕，为忆明时正礼贤。休向蓟门寻古迹，黄金台上草连天。
子建文章八斗雄，书家画品有兼工。吾宗不浅夸犹子，梦草来生碣石宫。
山人那信宦涂艰，强著朝衣趁晓班。豪气不除狂态作，始知只合死空山。
又过前溪访梵宫，人言此与老庄同。是同是异谁知得，拟问山前无极翁。
烟波尽处一点白，应是西陵古驿台。知在台边望不见，暮潮空送渡船回。
战船不见和州载，胜地惟馀避暑宫。今日刍荛皆得往，大王风作庶人风。
骥𫘧同群鸿雁行，登临端为作重阳。南台二谢风流绝，准拟归来古锦囊。
岭海脂膏自古传，至今来往共长川。灵灵有眼还知道，几个归人月满船。
旧游何处石湖西，故友相思意欲迷。为语近来憔悴尽，日骑羸马听朝鸡。
当年铁马渡襄江，敌国闻风夜纳降。今日却归江上去，岘山青满读书窗。
钵盂捧入大唐来，饭里无端咬著砂。一粒砂藏诸国土，方知寸步不离家。
乌石冈头沙似雪，古来名胜说雩都。雨晴鸟迹分明见，画史惊看十县图。
心是身王身是宫，君今居在我宫中。是君家舍君须爱，何事论恩自说功。
青山如马怒盘旋，错认林花作锦鞯。君不据鞍朝玉帝，岂宜长作市门仙。
得汝抄书心自喜，古来清白绍家难。谁知向老秋灯下，一见亲踪不忍看。
夜楼一穗玉炉烟，飞入三天最上天。朝罢满空风露晚，世人应是更贪眠。
后乘从公访古梅，梢含笑脸未全开。不妨东合撩诗兴，未分愁听起夜来。
积雨逢春却好晴，石桥又听涧泠泠。沙头饮马闲停辔，时止时行理本平。
扬子江中方铸镜，未央宫裹更飞符。菱花欲共朱灵合，驱尽神奸又得无。
脱屣功名把一竿，羊裘曾动客星寒。云台寂寞今何在，万古嵯峨只钓滩。
宫娃拂晓已催班，拜谢春幡列御前。不待东风报花信，红酥彩缕斗芳妍。
一年两度过城隅，似读皇王万古书。看罢春花与秋叶，人间万事更何如。
风流谁复似三郎，并辔春风辇路香。漫说宫中行乐秘，画图千古记兴亡。
金井梧桐秋叶黄，珠帘不捲夜来霜。熏笼玉枕无颜色，卧听南宫清漏长。
平时觞咏妨生理，此去狂疏托上官。但使推敲贷冲节，不烦排日报平安。
闵雨才宽又畏风，从朝愁到夕阳舂。谁教官到二千石，不学当年邴曼容。
攫拿百尺耸奇材，鳞满霜皮蚀古苔。只恐春雷旧头角，清阴不复护书台。
暖翠空濛故国山，梦中慈母美连环。文明门外春才好，百尺吴船漾绿湾。
心期仙诀意无穷，采画云车起寿宫。闻有三山未知处，茂陵松柏满西风。
先朝心事共春秋，此日投装话白头。莫把光阴牵俗态，勉教孙子继前修。
天街露冷思难禁，对月空悬万里心。故国此时方捣练，满庭梧影夜深沉。
昔人好酒名虽在，死灰万劫谁能全。我今悼昔复须饮，翻恨不生中古前。
树环嘉木桐阴合，井冽寒泉地脉通。彩凤九霄应有待，道源千古自无穷。
东门百花红照天，独树梨花更可怜。但看弦管朝朝急，不道春风不费钱。
岳王市傍三亩宫，曲曲清溪𫁂䅉风。但使儿童如锦里，不须名姓学墙东。
千官朝退下昭阳，花萼楼高碧树香。一掷乾坤呼五白，玉人催进紫霞觞。
作诗卖米周青士，白业还能精进无。忽忆岁朝风雪里，扁舟访我到西湖。
已孤万古中秋月，为约黄花九日杯。但得交情常旧雨，不辞尊酒理新醅。
颇疑流水动朝馡，错认荷风上晓衣。愿借微风风不已，便随芳气达罗帏。
烟崖窅窅树栾栾，三两渔舟戏碧澜。不解买山头已白，今朝又得画图看。
月出城头海气凉，角声愁思两茫茫。故人又向明朝别，铁铸梅花亦断肠。
弃捐当日果何因，秋草空埋兰蕙春。衣带缓来君念否，古诗十九是谁人。
草头朝泣露漙漙，樵歌暮归丘陇寒。当时座上客半醉，琵琶不许近帘弹。
碧霄云路几升沈，楚楚毛衣太古音。自笑白头无伎俩，坚持一节老山林。
布衣千古一英雄，五载乾坤入手中。遥想帝魂垂浩劫，舜弦天上和南风。
白云满野隐松杉，无数峰峦碧似蓝。京国归来诗满轴，西风吹帽鬓毵毵。
尺五城南故国基，武元皇帝有穹碑。苔痕手剥推终始，载记当年备拾遗。
千古英风想子陵，钓台缘此几人登。谁知避讳更严氏，滩与州名总误称。
秘诀谁传妙若神，能将题品遍朝绅。因言祸福兼忠孝，吾爱君平善诲人。
双双紫燕语呢喃，怪引春宫梦不甘。闻道君王多惜玉，肯教自碎碧鸾簪。
四朝天子寄安危，寡妇孤儿岂忍欺。见说五湖扛鼎日，又胜三马食槽时。
故国同门赋浴沂，十年飘泊偶相依。伯劳燕子何无分，又复东西各自飞。
金风萧瑟动疏帘，细雨霏微拂画檐。篱菊半开家酿熟，自惭生理胜陶潜。
客睡当年托雉山，杜鹃声切枕难安。今朝归向山头过，不见杜鹃空梦残。
僧寺借经便大字，邻墙唤酒及新𥬠。三年于此得其理，一饱已还非所求。
大安阁下晚风收，海月团团照上头。谁道人间三伏节，水晶宫里十分秋。
清浅弯环绕故墙，一身将影理残妆。西施俗处无人见，冷落吴宫溪水香。
短翼含风薄似秋，一声声带夕阳愁。年年古柳官塘路，催得行人白尽头。
青山绕驿客重来，十里羸骖首重回。今古李陵悲绝处，夕阳野牧下荒台。
一路斜分古驿前，阴风切切晦秋烟。铅华新旧共冥寞，日暮愁鸱飞野田。
含机绿锦翻新叶，满匣青铜莹古花。最爱晚来鸥与鹭，宿烟翘雨便为家。
羊车声远意徒劳，望断长门月影高。犹恐九霄风露早，明朝拟送衮龙袍。
传家诗学在诸郎，剖腹留书死敢忘。背上锦囊三箭在，直须千古说穿杨。
宫漏迟迟不受催，出花光景渐徘徊。万方日日春台上，不道东风恰始来。
照烛灵源理甚长，直须清净有馨香。俱含万像人难见，郁郁黄花翠竹光。
去年六月焦原雨，入得东州第一朝。今日看云旧时节，又来农畔听萧萧。
峡山山下古招提，丛木犹藏半泐碑。正自会昌多难后，至今龙象绕山悲。
火天无处买清风，闷发时来入梵宫。只向方师小廊下，回看门外是樊笼。
渔溪僻好只吟诗，此意还须识者知。自古岛郊贫彻骨，诗逢穷处始为奇。
窗鏬回旋怜虩虎，阶前迟钝念蜗牛。静中物理曾观妙，一叹世间堪白头。
蓬莱宫殿五云低，广内楼台草色齐。忧在进贤忘寤寐，晓妆常是未鸣鸡。
长马人家古道旁，秋来禾黍已登场。池塘水落菱蒲冷，篱落霜晴橘柚黄。
花昔罗浮山下居，肌肤玉雪缟衣裾。冷斋不到朝云死，独与松风伴大苏。
今古乾坤共此身，安身须是且安民。临深履薄缘何事，祇恐操心近矢人。
冷杉枯柏路盘空，毛发生寒略略风。两汉真仙在何处，巡香行绕蕊珠宫。
一木为桥渡断溪，山风水气冷凄凄。千年古庙苍崖下，万里河流正在西。
灯火宗盟旧日寻，宜家宜室正如今。春风苹藻慈湖上，琴瑟新调太古音。
退食西轩玩竺坟，鹊炉烟细篆难分。劳生未识心斋理，枉学颜徒不茹荤。
破额幞头衫也穿，使君犹许对华筵。今朝幸倚文章守，遮莫青蛾笑揭天。
未见古人心已倾，扬鞭何惜一朝程。自惭病忘非多忘，傥逐班荆即负荆。
一声凤咮朝阳里，慰我鸡鸣风雨思。藐藐大钧那可问，有才动与厄相期。
古貌臞然一病翁，胸中戈甲气如虹。子房元凯能骑马，破贼红旗未足功。
荒村古寺无人到，独爱轩窗水次开。池上风光看不尽，莲香才过桂香来。
龙脑移香凤辇留，可能千古永悠悠。夜台若使香魂在，应作烟花出陇头。
传君移戍古梁州，明月心悬陇水流。莫怪梦魂逢不得，书来依旧玉关头。
温泉流入汉离宫，宫树行行浴殿空。武帝时人今欲尽，青山空闭御墙中。
修眉画就莫求工，自昔常闻妒入宫。不为无人芳自吐，也胜能白又能红。
吴兴太守美如何，太守从来恶祝鮀。生若不为上柱国，死时犹合作阎罗。
暗黄退柳绿厌厌，长与行人驻别筵。傅说归朝天下雨，不如休系相公船。
自怜衰病卧荒林，白发朝来已半侵。灰却廿年豪逸兴，焚香相对只论心。
封植何人考厥初，一枝价直万琼琚。未央宫里三千女，捲上朱帘总不如。
秋入群峰气象清，朝阳才过到金精。胜游却向尘劳得，此日清怀慰此行。
汪汪雅量波千顷，寂寂孤坟土一抔。衰草残苔侵古篆，伤心春日飒如秋。
麦绾银丝稻荐珠，春窗曾是饭伊蒲。明朝再蜡登山屐，更肯开单共饱无。
仙梦香魂不久留，满川云雨满宫愁。直须待得荆王死，始向瑶台一处游。
满城冠佩趋朝谒，得似颐庵独自闲。心与天光共明净，朝朝爽气对西山。
朝来欲踏蹇驴出，处处精蓝觅酒僧。空林一声行不得，归向空斋诵小乘。
十里湖山苦见招，柳堤荷荡赤栏桥。待他朝市人归后，独泛扁舟吹玉箫。
孤云独鹤共悠悠，别作深宫一段愁。万乘旌旗何处在，白云犹似汉时秋。
万人海里辟幽扉，欲学深居只布衣。不道内前车马闹，又催父子入宫闱。
儒馆优贤盖取颐，校雠犹自困朝饥。西邻馀禄无多子，稀薄才堪作淖糜。
宫髻一鬟堆燕雏，胭脂两朵晕红酥。三千仙子云中有，十五吴姬天下无。
买鹤修琴罄俸钱，朝来棒檄心茫然。罢琴惆怅鹤起舞，飞上丹霄宁受怜。
求理由来许便宜，汉朝龚遂不为疵。如今谤起翻成累，唯有新人子细知。
海国来朝自远方，百年一醉谒天裳。日宫座外何攸见，五色云飞万岁光。
宫殿高高在五云，鹤摇松露滴行人。洞门不放东风过，留得桃花一院春。
古庙灵场枕碧巅，松楸依约锁风烟。羽毛一去无消息，堕落人间几百年。
登瀛忝继唐词客，补郡仍陪汉望郎。政事将何攀邵杜，声名空贵蹑王杨。
古木阴阴独据床，微风飒飒暗生凉。馀酣清眺暮云尽，万点碧山秋兴长。
棘蓬禅老舌纵横，小阁谈元夜气清。顿觉心空重及第，信知兹理本无生。
背倚天峰涌化宫，横空阁道拖双虹。火云六月应奇绝，青琐玲珑八面风。
自是风流爱鉴湖，木兰舟上倒金壶。鲈鱼莼菜恋乡国，马湩蒲萄忆帝都。
朝火南村暮北村，千家今有几家存。君看道路累累者，总是承平长育恩。
两鬓烟云朝共爨，一窗风雪夜同衾。为君拈起当时语，应见相思万里心。
山杏一株临大路，宫桃千叶倚空墙。如何冰雪罗浮女，也学春风半面妆。
于阗比汉一小县，纵令护法能几何。懊恨谈禅裴相国，不将黄蘖换青娥。
阖闾城见古荒丘，云里钟声满寺楼。白虎金晶人不见，昔曾雄据此山头。
风来风去岂尝要，随分铿锵与寂寥。不似人间古钟磬，从来文饰到今朝。
凌波尘袜恐非真，今古传闻解佩人。惆怅仙魂招不得，蕊珠宫里自秋春。
乌啼江月正昏黄，风袅残烟翠带长。最是笛中听不得，白门花落旧宫墙。
春城无处不飞花，寒食东风御柳斜。日暮汉宫传蜡烛，轻烟散入五侯家。
此座倾危不信人，此身便合去朝廷。凌云莫道非真醉，直到身亡更未醒。
隋师已迫长江浒，玉树庭花曲未终。千古龙鸾有遗恨，胭脂井上至今红。
鸡鸣山下古陈仓，板屋千家清渭傍。曲岸迢遥凌秀麦，流渠宛转入垂杨。
萝衣袅袅带凉风，人道秋空岂是空。白日不知天上事，众星环拱紫微宫。
十年生事理渔矶，又向天兴问故扉。可恨韶烟留客住，岭云片片不东飞。
犹存巨镬记熙丰，翠蔼春深古路通。千百舂锄一株树，野田飞下雪花风。
嗟见今时学道流，千千万万认门头。恰似入京朝圣主，祇到潼关便即休。
九迭屏前水倒垂，古今唯有谪仙诗。道人杖策穷源去，写得峰头乍落时。
黄金双阙水晶宫，滟滟银潢贯碧空。一曲霓裳羽衣舞，桂花如露湿天风。
前年深冬一丈雪，岩拥朝阳渡黄叶。鸬鹚插颈梦圆时，天作高山付双睫。
昨夜送人为太守，今朝不记是何年。归来一粟庵中坐，水在瓶中月在天。
汉宫愁绝冷𧹬𧹛，一蘸刘郎两鬓丝。甲帐夜寒银烛冷，六铢云帔独来时。
一株相伴古城隈，日日扶筇探未开。除是风饕还暂往，若教雪压亦须来。
宋家全节古今稀，帝后臣工百万师。义旐一挥同日死，至今惟表大忠祠。
缺月昏昏过短垣，拟扶残醉卧西轩。明朝再有寻诗约，未许奚奴早扣门。
春风吹绿绿成阴，新有黄鹂度好音。我政卷书成坐睡，恍然疑是拂瑶琴。
清潭千古照悬崖，崖上飞流动地来。咫尺语言闻不得，夕阳佳景更徘徊。
长乐宫连上苑春，玉楼金殿艳歌新。君门一入无由出，唯有宫莺得见人。
洞山正似钟山坞，惭愧新诗写得真。欲唤定林闲相国，要看清散岸纶巾。
古来一鬨立之平，朱魏当年互讲明。遗□□□□□约，面含菜色腹雷声。
岁当庚午旦庚寅，最喜明朝遇上辛。五福来临吴越分，更欣三日即攽春。
玉泉山后数家村，亦有先朝太子园。不识建文坟上树，落花狼籍燕衔喧。
乾坤清气治朝音，碧海明珠价万金。他日江南方氏集，流传应遣到鸡林。
左右掷梭伴侣均，玉纤迎接步莲匀。飘飘头上宫花颤，蜂蝶惊飞不著人。
万古乾坤万古山，山前万古月光寒。人生几度能看月，常被青山与月看。
俗谓鹅翎未必然，娥英恐是古时传。溪声流尽苍梧泪，斑竹林中闻杜鹃。
歌喉弦指粉红腮，群拥山翁醉玉颓。政恐真欢犹是假，不如邻妇哭真哀。
莫将朝市笑山林，一刻清和抵万金。学到坐忘遗照处，世间何物更关心。
自解朝绅间桂坛，秋风摇落切云冠。荒涂久矣横今古，莫道人间隐不难。
叶底红稀不见花，枝头绿暗可藏雅。春归古殿苍苔满，一点笼灯隐绛纱。
绛罗长护曲阑干，树底春花不睹残。谁道殡宫荒垄畔，白杨吹送四时寒。
有道难行不如醉，有口难言不如睡。先生醉卧此石间，万古无人知此意。
盆作金龙百宝装，波心常现玉毫光。新秋一朵青莲涌，三十六宫闻妙香。
向来施设局苕川，荒政方劳问计然。今日雄藩得长袖，请君著眼看回旋。
映山映水两三丛，移上山亭爱杀侬。千古冷香吹不断，长官头上帽檐风。
忽从林杪见朝晖，湿峤轻云半欲飞。何惜扁舟并画我，要从沙际望春归。
结绮临春草一丘，尚残宫井戒千秋。奢淫自是前王耻，不到龙沈亦可羞。
舞罢霓裳醉似泥，六宫谁敢斗腰肢。侍儿扶起娇无力，云母屏深午醒迟。
玉女潭边理钓竿，葛仙坛上振孤翰。圣朝讵有清流恨，莫遣苍生负谢安。
漠漠秋原禾黍空，藤萝古木梵王宫。孤村野水斜阳外，无数归鸦落晚风。
竹映窗前水漱门，数声幽鸟报朝昏。行来恐踏苔痕破，目送山云过远村。
负才尚气满朝知，高卧闲吟见客稀。独步何人识袁尹，白杨郊外醉方归。
一寸丹心报国馀，归来试把问鸢鱼。行藏用舍吾无累，飞息浮沈若自如。
九道河枯古驿迷，春深风砾马频嘶。故乡此日帘栊暖，尽试轻罗听鸟啼。
昂然璀璨绕阶除，端似群雄领众雏。只有一冠无别德，谁云鲁国固多儒。
春事权舆未渠央，惜花御史似蜂忙。分明白著千红紫，陪奉宫花为括香。
本是离骚国里人，更无人为作招魂。谁家玉笛吹春怨，占断孤山水月村。
玉树森森拂晓空，子云辛苦赋青葱。不知苒弱当君意，却就长杨便作宫。
敌将南来国事休，钱唐王气一时收。英雄多少风尘隔，岂独文山志不酬。
林木千重闭郡楼，西山浓翠去无由。思量自古逃名者，多少清闲到白头。
鼎鼎元无药裹寻，寻来出去一般金。铸成大小多随意，便是冰壶妙理深。
忧民白发三千丈，报国丹心十二时。独倚长空望红日，满帘风雨燕喃呢。
曾开鉴影照宫娃，工手牵丝带露华。今日空山僧自汲，一瓶寒供佛前花。
能事空传王右丞，句如徐庾转难名。明眸正似溪光样，自古无人画得成。
今朝自赏家园花，浓艳繁英粗可夸。外监上坡俱不至，紫园仙客共烹茶。
句曲山中古洞天，金堂玉室地相连。方当蘧子知非日，已过茅君得道年。
双柏林中古佛居，东官城外血成渠。于今纵到无寻处，更有何人读旧书。
煌煌银烛照良宵，乐此升平荷圣朝。门户恍思前甲子，肃然世泽感迢遥。
发燥闻君响泮宫，玉溪旴水限西东。惜哉宴罢瑶池晚，乃在崇台拜下风。
天生倚碧壮云奇，岩壑隆峰万古宜。谷内野人几面壁，从前甲子了无知。
锄去蒿莱地势平，开轩潇洒瞰东城。湖山变尽朝昏景，只欠青猿一两声。
荆吴中隔万山遥，那得相逢话寂寥。长忆梅花好时节，访君船泊古枫桥。
南海何年贡荔枝，知音千古有杨妃。华清赐浴娇无力，一骑红尘初到时。
表里通明不假彫，冷于春雪白于瑶。朝来送在凉床上，只怕风吹日炙销。
屈子餐英自润泽，正阴精蕊在秋花。不如朱夏木兰好，与尔凌朝饮露华。
龟蒙启土世传荣，犹倚耆英作政卿。及见伯禽亲拜后，方知遗爱在元成。
鸣桹声响五更初，恰似京城叩木鱼。梦里犹疑趁朝晚，几回惊起揽衣裾。
鸱夷湖上水如空，十幅蒲帆得顺风。七十二鬟看不尽，捧心人在馆娃宫。
失国之君多咎政，兴王者作著休符。亡秦天告由胡亥，非谓长城外有胡。
昂昂野鹤在鸡群，一见人分浊与清。吟对红葵朝雨细，坐临绿竹午风轻。
禁脔成功大殿邦，入朝宫骑绣双双。九霄弟子黄金辇，十万人家凭看窗。
良朋难合易参差，处独频频入梦思。岁晚得君相料理，老怀磊落更谁知。
下邳何处子房家，千古名同汉业赊。为问圯桥黄石上，几番春雨长苔花。
水漾霜风冷客襟，苔封战骨动人心。河边独树知何木，今古相传皂角林。
谁人剪下碧梧枝，误落西风粉墨池。立断小禽飞不去，朝阳何事凤鸣迟。
津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
五十四年居海滨，偷将水月洗心尘。今朝偶得西江使，溟海犹堪把赠人。
铃索无声昼漏稀，宫袍一色换朝衣。院门不锁松花落，知是銮坡进讲归。
迹忝鹓行第几班，朝回马上看西山。雪崖冰谷清如许，咫尺烟霞未可攀。
二子追凉古寺东，阴阴绿叶散清风。荜门蜗舍日亭午，试问此风同不同。
古时贫僧无裤着，今时僧贫还卖药。却嗔病者来打门，桂花无语僧前落。
朝阳斋前桃李树，手栽清荫接比邻。明年此地看花发，愁向东风忆故人。
太古民淳事简稀，圣人牛首号包羲。如今四海皆人面，心似山川更崄巇。
玉箸凝腮忆魏宫，朱弦一弄洗清风。明晨追赏应愁寂，沙渚烟销翠羽空。
瑞云擎出捧珠龙，十二时堂建合宫。□□颁常同正朔，要令声教混华戎。
饮食无他止养身，人间多少不惺惺。朝晡细嚼家常饭，一卷神农本草经。
吴王宫殿作飞尘，野鸟幽花各自春。料得寒溪暄笑日，也曾惊动武昌人。
南中孟获七擒时，羽扇从容不用师。铃阁治书逢使者，函封先寄爨王碑。
朝暮相催鬓易星，酸风无奈送悲声。丁宁莫过黄芦塞，月落霜寒客半醒。
铸就如来买尽金，雷峰一壑结禅林。霜天片月幽寒里，悟得无言古佛心。
岂意为花属后庭，荒迷亡国自兹生。至今犹恨隔江唱，可惜当时枉用情。
莫怪朝来泪满衣，坠毛犹傍水花飞。辽东旧事今千古，却向人间葬令威。
海棠曾把比朝眠，妃子妆慵玉镜前。若似此花颜色好，定教天宝画师传。
一月一回同拜表，莫辞侵早过中桥。老于君者应无数，犹趁西京十五朝。
独步江东杜紫薇，横行塞上薛明妃。君看彩笔双题后，万古长如白练飞。
雨馀嵓石古苔青，松里珠玑万叶明。渺渺绿畦看鹭立，深深清樾有蝉鸣。
半落梅花雪透明，不妨把酒当春行。光风有意相料理，杨柳青边约略晴。
赞国经纶更有谁，蔡公相叹亦相师。贵为丞相封侯了，归后家人总不知。
林腰路转忽欣然，玉佩垂萝古殿边。客里对花如旧友，夜深清坐玉壶天。
珠林东望白桥高，近筑湖居俯涧毛。要知同气真连理，连遣分飞叹伯劳。
停车惘惘不胜情，斟酌前岐旧路程。古道至今成鉴辙，那堪重过辨州城。
壕水深清一镜如，天倾瑶屑打成酥。琉璃缸面熬琼粥，酿出珠宫白玉腴。
微官待旦亦朝天，赖尔绝胜钟鼓传。举世昏冥竟难警，怜君常负五更眠。
重午宫衣赐百工，香罗叠雪葛含风。谁知此日荣恩被，端自称丝效茧功。
春水池塘空苒苒，长安古道倍依依。争如绿向芳洲遍，不怨王孙去未归。
侯王权势腰三印，省寺光阴梦七秋。龙虎有人犹扫迹，政风行听海边讴。
春朝小雨乍新晴，祥霭匀收洞宇明。严警不闻人一语，海棠枝上晓莺声。
皇极乾坤共此堂，人间何处看沧桑。白头不误人人是，千古尧夫一炷香。
竹叶梅花一色春，盈盈翠袖掩丹唇。休言画史无情思，却胜宫中剪彩人。
尽到朝元会上来，春风坐遍小琼台。闲听蔡诞输龙语，引得诸仙笑似雷。
紫烟衣上绣春云，一树繁花对古坟。辛苦无欢容不理，半缘修道半缘君。
物性从来各一家，谁贪寒瘦厌妍华。菊花自择风霜国，不是春光外菊花。
湖西风月吴江旧，广德烟花越锦新。不是五弦传太古，梦中谁与出天真。
古人已逐秋草没，明月空随秋浪翻。安得古人似明月，长来此地对金樽。
雪消宫殿苑梅芳，晓漏声迟下建章。天气清寒当腊日，沉香甲煎赐诸房。
扫石焚香礼碧空，露华偏湿蕊珠宫。如何说得天坛上，万里无云月在中。
深岩穷谷自涓涓，惭愧诗情却泫然。政使家贫无曲米，犹堪烹作惠山泉。
玉辇看梅爱淡香，宫中皆学寿阳妆。冰肌玉骨亭亭远，何用双蛾若许长。
径草霜根嵌石楞，依然古木舞苍藤。书台客散鸟飞绝，白日寥寥闪佛灯。
百里邮亭路更遥，马头黄叶乱飘萧。兵馀何处寻遗迹，千古清风渡蚁桥。
一饱祇期与众同，残年自分乐溪中。此心久为云留住，犹梦持笺入帝宫。
十年家火炼凡铅，一日中原遇大还。君自羽仪朝帝阙，莫将垆鼎误青山。
威仪宣著有灵符，义理分明在扩充。立本若为真自了，却如盆上觅栽松。
风木哀鸣想佩环，飞鸾何在古祠闲。无端牢落悲秋客，刚把人间比梦间。
雄吞六国弱秦强，壮士逡巡野水傍。耕叟不知鸿鹄志，笑观宫室忤陈王。
木末芙蓉最耐寒，等闲不许世人看。蛾眉淡扫朝天去，自采花头制道冠。
月殿星宫望拜劳，絪缊兰麝涌金鳌。仙人自有玄霜散，任尔阳乌十丈高。
苔散青蚨石虎蹲，榑桑若木拥端门。绿杨影里晴虹卧，恍似灵槎溯古源。
北邙山上列坟茔，万古千秋对洛城。城中日夕歌钟起，山上唯闻松柏声。
宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
当年此地共扬舲，一入泉台竟不醒。墓上白杨今老大，江头古木自青青。
冈北冈南上朝日，落花游骑乱纷纷。如何松下几抔土，不见儿孙来上坟。
曳曳溶溶绕翠微，朝朝暮暮满山飞。于今待汝为霖雨，莫向山中变白衣。
十三初学擘箜篌，弟子名中被点留。昨日教坊新进入，并房宫女与梳头。
曲曲栏杆水殿凉，红绡扇底芰荷香。按歌误触鸳鸯起，宫漏今宵分外凉。
两国道涂都万里，来从此地等平分。行人竞说东西利，事不关心耳不闻。
原泉有本养渊渟，更似端人见底清。竹色山光朝暮在，当知涵碧不虚名。
八宫妃尽赋篇章，风揭歌声锦绣香。选得十人为狎客，有谁能解谏君王。
如如不动已周遮，理事驰求路转赊。直下踏翻樵子径，知君未到葛洪家。
鸡埘啄雁如𫛤鹅，万里天衢且一波。宫锦络衫弓石八，与人同状不同科。
山南山北郁嵯峨，千古声名保不磨。笑入醉乡聊偃卧，我临苔石重摩挲。
伴食空居政事堂，死时惟剩一空囊。家中留得苍头在，自鬻身钱办主丧。
由来为国必贤才，偃息端能弭祸灾。千古风流谁嗣者，顾瞻遗庙独徘徊。
万点华星续续来，宫门未放玉■开。忍寒少待晨光透，不住催班引上台。
颍谷已非梅国意，考槃何地渺烟萝。不愁薇蕨归来晚，海畔风高暮雨多。
孤童亦复梦槐柯，无德无功用福多。天理乘除当老病，巢源王诀奈君何。
江枫霜后醉痕朝，商略随风趁落潮。勾引梧桐三四树，不留一叶到今朝。
六年三按古胶东，两见葵花五月红。却忆端阳沾赐扇，曾陪鹓侣觐飞龙。
自笑百年浑是醉，不知今日始逢人。朝来净洗醒时眼，一一从头看好春。
花发台城苑殿荒，六朝遗事使人伤。翠华想像宸游处，碧草萋萋辇路长。
通宵银烛影摇红，坐对孤鸾伴守宫。空有妇人娇态在，眼儿薄媚怨春风。
高人相对东轩下，竟日曾无朝市言。几卷图书几竿竹，天香冉冉泛芳尊。
玉原墟墓草青青，不尽南陔万古情。听取慈乌中夜起，一声声是断肠声。
盛唐风雅见遗音，千古斯人何处寻。幸有良工写真意，蹇驴犹似对花吟。
三诏南来不可招，汉家宫殿隔云霄。白鸥自爱烟波暖，寂寂空江送暮潮。
香国扬州锦阵豪，诗情偏向峭寒高。都官吟后输声价，倾盖白头只水曹。
胡儿争问大苏集，仙官解作太史书。当时同朝人欲杀，所能者天信不虚。
端为稽田赋未均，一时板籍尽更新。三年敢作贤劳叹，政恐才疏负邑人。
钟山阁上看朝曦，玉作遥山碧四围。云气茫茫疑是水，人间无此米元晖。
渔阳动地鼓鼙声，虢国秦封斗粉城。谁为马嵬同驻马，莫随玉辇向西行。
人言道院属江西，古一真人卧水湄。可是瑞莲花叶大，载他书册泛涟漪。
竹西桑柘暮鸦盘，特地霜风满倦颜。不用使君相料理，都缘尘土少青山。
百二山河重古今，前人往迹尚堪寻。览观形胜四方志，开拓乾坤万古心。
数枝西国芬陀利，一瓣南天波律香。持作诞辰罗汉供，愿如罗汉寿无央。
芜城怀古最愁人，劫火烧残得此身。舞榭歌台何足道，秦宫汉苑尚流尘。
古桧崚崚映夹池，虚亭十尺锁涟漪。朝来载酒谁相过，正值扬云赋就时。
藕丝衫子柳花裙，空著沈香慢火熏。闲倚屏风笑周昉，枉抛心力画朝云。
寂寂重门夜泬寥，天风时送御香飘。三十六宫秋月白，美人花下教吹箫。
为政一年驯鸟雀，筑堤千里障鱼龙。他年传说仪封令，只有淮阳葛长公。
柳湿征衫晓出关，荒城古雪剑花寒。西风漠漠龙山路，马上青山带醉看。
高下寻花春景迟，汾阳台榭白云诗。看山怀古翻惆怅，未胜遥传不到时。
江清端可乐朝饥，崄处行人尽得知。平陆波涛良叵测，崄中却自是平夷。
葱葱郁郁未成阴，得雨朝来翠渐深。凤翼龙鳞传有赋，为谁飞檄拟陈琳。
移壁回窗费几朝，指镮偷解博红椒。无端斗草输邻女，更被拈将玉步摇。
百里平田草亦焦，数间茅屋树萧萧。民风落寞愁无限，谁解为图献圣朝。
未扣玄关隐士居，曾寻旧绣理天吴。自从拭目来冰鉴，悔为儿啼拆海图。
宫墙花发映垂杨，白马青衫满路光。游遍晋陵人共指，少年经术是钱郎。
暂随风驭到人间，衣染天香响佩环。贝阙珠宫留不住，却携炉鼎隐庐山。
津柳江风白浪平，棹移高馆古今情。扁舟一去鸱夷子，应笑分符计日程。
日将公事湖中了，醉入重城列炬明。自古大藩财赋地，古人偏得赋闲情。
望中烟草古长洲，不见当时麋鹿游。满目越来溪上水，流将春梦过杭州。
水旱农家两不禁，旱忧枯槁水忧沈。可怜昔日求晴意，即是今朝望雨心。
上清真子玉童颜，石座苔花自古班。云雨今归何处去，受人祭享占人山。
撑天拄地气何雄，绝似多愁杞国翁。五曲年来添个伴，从今不复患共工。
网边分得尾纤纤，腥却莼丝莫厌嫌。自有野人相料理，柳阴茅店一包盐。
马上朝朝望翠微，山中处处有泉飞。人间岐路能如此，半点红尘不上衣。
千古真逢一豸冠，青山何怪万人看。可知襟抱明良地，元有乾坤一个宽。
安息薰坛遣众魔，听传秘密许宫娥。自从受得毗卢咒，日日持珠念那摩。
疏烟漠漠走风沙，古木寒芜欲莫鸦。拾穗村童涉溪水，数声渔笛隔芦花。
诗社同盟欲二年，吮宫含羽饱周旋。仪真又属风骚将，定唤闲身续此弦。
靖康诏令文章种，桐邑公侯国老家。种得人间桃李满，春风无地不开花。
璧水才华夙分深，九莲高谊古人心。衡茅新约成春梦，何处凄凉问断金。
云黑风号不见星，古丘丛木聚精灵。舟人已过微相语，两两三三鬼火青。
云树浑如绿野踪，宫槐常带紫泥封。不知汉日华阴里，得似青坛第几峰。
云髻朝来不欲梳，娉娉袅袅十三馀。分明记得曾行处，看遍花枝尽不如。
城郭依然古殿闲，人民去后剩青山。山中有雪犹堪啮，何用春风度玉关。
野雉朝雊雊且飞，谁家女儿采桑归。欲折花枝插丫髻，还愁草露湿裳衣。
黄葵贵丽不妖娆，一朵新晴槛外高。还似迩英临便坐，曈眬朝日照天袍。
二百年馀主夏盟，尊攘事业古无伦。若非剖一为三后，未必舆图尽入秦。
山山迸出细泉流，更泻高峰瀑布幽。尽入大溪滩石里，古今翻覆几人舟。
前日堆银冻未消，今朝满地踏琼瑶。一杯蘸甲寒威退，只要行人著酒浇。
容居破屋苦秋雨，黑潦侵阶灶欲沉。青蕊明朝不堪摘，谁能载酒慰幽心。
一语天然万古新，豪华落尽见真淳。南窗白日羲皇上，未害渊明是晋人。
试数窗间九九图，馀寒消尽煖回初。梅花点遍无馀白，看到今朝是杏株。
论性无非日用间，何须虚诞与深艰。昭昭万事皆其理，只是功夫欲顺难。
过雨溪山古木齐，亭台清閟绿阴迷。黄莺亦似怜佳境，飞去飞来不惜啼。
人心物意两相关，后浦明珠去尚还。为国不知贤是宝，却令遁迹老空山。
天下无如闻道乐，人间惟有养心高。烟花过眼须臾灭，明德馨香万古牢。
一丘一壑古遗民，十里清风不属人。闲对青山挥白羽，世间何物是红尘。
魏宫怅望杨花去，汉掖齐歌赤凤来。淫蛊到头成底事，荒田野草但堪哀。
朝来入峡闷船迟，也有欣然出峡时。山色亦如人送客，送行倦了自应归。
人生不见古无怀，平陆犹成滟滪堆。百岁髑髅能发语，有生非乐死非灾。
半夜娃宫作战场，血腥犹杂宴时香。西施不及烧残蜡，犹为君王泣数行。
沆瀣坛边月影寒，朝元多戴藓花冠。俗人或问长生事，教看西风一灶丹。
玄宗回马杨妃死，云雨难忘日月新。终是圣明天子事，景阳宫井又何人。
雨后霜前梅欲开，欲开犹懒雪风催。一秋不到东园里，从此朝朝暮暮来。
万国恩波浸太平，清风和气入欢声。一诗荣遇真千载，共庆壬辰值此生。
中路因循我所长，古来才命两相妨。劝君莫强安蛇足，一盏芳醪不得尝。
何国严刑禁老庄，有人拔剑斩韦郎。氐羌本自无天运，为有人心得暂狂。
应知治行甚馨香，更有文华映绣裳。诗句尽教宾布织，流传半在竹枝娘。
宫槐映日翠阴浓，薄暑应难到九重。节近赐衣争试巧，彩丝新样起盘龙。
深坞高峰处处宽，寻常歌啸等闲看。城门欲闭无船渡，却笑今朝要入难。
终南万里带秦天，宫阙虚无苍霭边。白阁寻君还紫阁，似闻清啸出风泉。
水晶帐开银烛明，风摇珠佩连云清。休匀红粉饰花态，早驾双鸾朝玉京。
李公素誉压朝端，曾溯龙门鬣未乾。虽愧彭宣惟赐食，未惭贡禹亦弹冠。
一曲霓裳舞太真，谁知鼙鼓动胡尘。当时若按周姬乐，治世音中无乱人。
相国门前柳未花，不多嫩绿便藏鸦。东风吹得浓阴合，散入都城百万家。
寒阵须凭酒解围，闲官幸可典朝衣。一杯冷落凭谁劝，却有飞花舞入帷。
鸭绿未全生曲沼，鹅黄先已上柔柯。故应春物撩诗思，白发明朝一倍多。
红树缘江寸寸秋，依刘王粲懒登楼。去年此日留京国，醉酒迷花别样愁。
一曲风高奏古宫，坐䞍神物愧无功。千金厚惠将何报，鹗表慇勤效孔融。
金银池上赤霞宫，曳佩桥成白玉虹。雪浪浮天摇水府，若非螭驾岂能通。
耻过如何更作非，观心须识动之微。一朝透脱无疆界，处处吾家不用归。
周武殷汤在眼中，今王圣德古人同。禾枯即洒桑林雨，道暍仍嘘柳下风。
摩挲石柱藓痕斑，亡国如鸿去不还。无复切云三百尺，祗传风铎在人间。
宅前宅后好青山，零落重门半掩关。玉貌久归天上去，宫词百首落人间。
百里阴云覆雪泥，行人只在雪云西。明朝惊破还乡梦，定是陈仓碧野鸡。
关山万里断河流，白草黄云满地愁。无限征人听不得，军中谁唱古梁州。
膝当木几耳当松，夜色新生秋海东。千古今宵有声月，道人不坐寂寥中。
玉钩帘外前朝柳，斗鸭阑边小艳葩。莫道君王不曾问，好收银钥护宫花。
静里乾坤玩古今，一轮明月正天心。光辉不但来云谷，四海苍生仰照临。
淡墨含情手自栽，水仙花畔古梅开。纸窗明月西楼下，想见当年薛夜来。
断云归岫雨初收，茅舍萧条古渡头。短褐老人垂九十，松枯石瘦不禁秋。
虢国夫人约素身，不教脂粉涴天真。一斑曾向春前见，颜色如今更可人。
共眠一榻在山隈，去住明朝不自裁。请看窗前松月白，早时曾向西中来。
单父堂前玉两竿，政闲每日报平安。可人千尺冰霜操，要看亭亭到岁寒。
室饵初尝谒帝晨，宫中鸡犬亦登真。可怜南面称孤贵，才作仙家守厕人。
三四株松匝草亭，便成彭泽柳为名。莲峰隐去难辞阙，浐水朝回与出城。
破雪折梅相料理，要将春信报新年。独跨瘦驴披鹤氅，更于何处觅神仙。
功业终令万古传，岂惟文采动当年。曲江相继成双庙，庆历同称有四贤。
主公晚节治家宽，婢惯奴骄号令难。圃在屋边慵种菜，井临砌畔怕浇兰。
玉犀玉犀是何物，白玉麟蹄水晶骨。珠宫贝阙不胜寒，夜来走出蛟龙窟。
帝遣山人远入戎，半年情绪客程中。陇头流水今朝别，人自西行水自东。
怀沙终古忆前贤，问𫛳还伤贾傅年。此地从来多落魄，相逢同病一相怜。
霜髭拥颔对穷秋，著白貂裘独上楼。向北望星提剑立，一生长为国家忧。
林下杯盘大寂寥，寂寥长愿似今朝。君看击鼓撞钟者，势去宾朋不易招。
化城楼阁壮人寰，泽国封疆镇两关。云气开成银色界，天工斲出点苍山。
仲舒旧事无人记，家令风流一世倾。天下何曾识真吏，古来几许尚虚名。
几度云间望鹤飞，相逢犹喜及秋期。明朝采药青原洞，好掬寒泉供祖师。
东风阁雨漫经春，日暖陵园绿未匀。多少柳绵随燕子，宫监犹望属车尘。
宝阁崔嵬接汉开，朝岚夕霭更奇哉。惜乎未畅跻攀乐，为爱龙湫当再来。
古史书元意义存，春秋揭示更分明。人心天理初无欠，正本端原万善生。
两地旌旗拥一身，半缘伤旧半荣新。州人若忆将军面，写取雕堂报国真。
腊雪溶溶断送冬，明朝波面受春风。北园几树红苞坼，只合吹将酒盏中。
嫩青𫕥箨未禁摇，细字何烦扈碧绡。乘月露梢须点滴，少留墨色到明朝。
既醉凫鹥写治安，邠风七月画艰难。施为次第分明在，只恐尘编倒背看。
玉颜蒙葬籞垣中，封土累累个个同。花发莫疑呈翠靥，愁时元只闭深宫。
一策万言如有神，本朝租士数罗伦。今朝骑马看花者，肯与罗伦作后尘。
平生意气吕夫子，遁迹空山薇蕨春。不分弱小与强国，独操鱼钓寓经纶。
压架春风十万条，护檐霜干自萧萧。一朝尽识群贤面，陡觉星辰共碧霄。
缁衣轻拂桂香清，终日间关学巧声。不是趋时弄喉舌，朝阳要共凤和鸣。
山半云生石作根，古墙薜荔自为村。儿童处处皆开塾，流水家家总到门。
稽山报政为和气，并入元丰第一春。况有德音曾面被，定归霖雨泽斯民。
一线阳随夜气生，瞻天随例拜江城。不知此际文华殿，谁导青宫鹤驾行。
梧竹交加映晚晴，清风兰砌有馀馨。重来宾馆酣春酒，高咏南山万古情。
北山曾赏浪山梅，梅蕊含冰一半开。国老自亡梅自发，送梅人在亦悲哀。
谈笑功名节概稀，古城残垒对斜晖。年来羞道纵横计，走马城南射雉归。
紫禁仙舆诘旦来，青旗遥倚望春台。不知庭霰今朝落，疑是林花昨夜开。
万里区区学宦游，江南江北几时休。朝来作别殷勤语，为谢多情黄栗留。
歌声娇带晓莺啼，何处糟糠更有妻。脉脉寸心和酒闷，明朝还恐两东西。
白杨烟雨昼冥迷，何处牛羊下古堤。独有关情双□□，春来偏傍墓枝栖。
清晓朝回秘阁中，坐看宫树露华浓。绿窗朱户图书满，人在蓬莱第一峰。
贪看樽石临潭水，不觉潭花露湿衣。何限消沉终古事，碧天无际月轮飞。
华堂迥出复城高，更买邻园彻古壕。要展渭川千亩竹，剩栽锦里百根桃。
夜补囚衣昼可穿，知君手段自心传。成周谁是真男子，千古人夸山甫贤。
先朝行殿作禅宫，黄屋青山本是空。闻道一人曾驻跸，山僧不敢住当中。
风飘一夜落南家，连臂歌残是白花。不爱胭脂红上靥，但怜飞絮满宫斜。
坐来黄叶满渔矶，小阁疏灯对掩扉。竹覆古墙经雨暗，夜分时复见萤飞。
宫娥相约戏鞦韆，困极盈盈宝髻偏。却恐逢人多谑笑，暗寻香径整花钿。
萧萧乍过穿花落，飏飏徐来趁蝶归。遥夜月晖晴扫雾，朝寒集雁带霜飞。
前朝文物已凋零，感慨重登二老亭。荒冢尚留翁仲守，百年松柏自青青。
单骑堂堂诣虏营，古今祸福了如陈。北方相顾称男子，似谓江南尚有人。
蓬蒿已逐晓霜眠，玉立孤标汉绮园。月澹风轻云欲压，精神千古对羲轩。
坡老不期遗李廌，欧公犹误取刘晖。点头道有朱衣吏，今古相传未必非。
百二山河势莫当，咸阳谁付与高皇。尽嫌嬴政鲍鱼臭，争慕邵平瓜圃香。
文物衣冠尽入秦，六朝繁盛忽埃尘。自从淮水乾枯后，不见王家更有人。
窅然天地起玄思，浴日亭边忆汝时。此去蓬莱知不远，金银宫阙碧参差。
文献无如今尹神，百年耳目一朝新。亦缘向日人心古，偏信人间白发人。
雨雪潇潇值岁除，奉亲才暇更观书。明朝又复更年月，拟用新功涤旧污。
不缘斗米挂朝衣，自是知几勇赋归。莫把秋英等闲看，商山芝草首阳薇。
九曲风涛迥自惊，黄河天畔绕孤城。中宵笳鼓扬帆渡，万古鲸鲵避楫行。
僧中君是玉花骢，气逸浑将入古风。欲向松窗翻妙语，愧无笔力到方融。
圣主恭勤日万几，每因朝退问前疑。挥毫亲写蝇头字，常见宫官报酉时。
频奉纶音近御床，圣情无已念先皇。从臣总是先朝旧，叠赐金壶白玉浆。
清羸已近百年身，古寺风烟又一春。寰海自成戎马地，唯师曾是太平人。
花开难得年年看，住近须还日日来。古壁危阑自颜色，不烦高筑凤皇台。
春来无伴闲游少，行乐三分减二分。何况今朝杏园里，闲人逢尽不逢君。
内官妆束样能齐，宛洛春风信马蹄。共说放朝无一事，看花直到夹城西。
蹇驴夜入定山寺，古屋贮月松风清。止闻挂塔一铃语，不见撞钟千指迎。
连日舟横拍岸风，祗应身世在疏篷。旅床独茧皆愁绪，青镜明朝即老翁。
白云寒锁郡斋深，人道朝天不可寻。总为股肱驱传去，仍劳明主赐黄金。
风暖瑶亭春昼长，天然国色异群芳。广寒宫里嫦娥面，肯□燕脂半点香。
含消半带齿痕香，连理枝分人断肠。从此离魂招不得，晚风回首怨垂杨。
与君门户是通家，共住江南江水涯。今日长安须尽醉，明朝又是一番花。
畦间魁芋敌蹲鸱，木末深悬大谷梨。小摘已堪充米价，煨尝聊用补朝饥。
诏恩蠲谒静朝扉，掀淖都街独未知。同舍恣成庄蝶梦，可怜臣朔忍朝饥。
花树重重隔翠华，玉颜无事驻羊车。碧纱笼里银缸影，照见深宫夜合花。
宫城北转乱蝉嘶，乔木阴云水满陂。一阵风来掠华鬓，江湖清兴有谁知。
古渡空房黄叶遮，夜深思妇咽寒笳。钱塘江上思乡处，又被西风吹雨斜。
四朝冠盖三更变，万国兵戈百战场。屈指乡闾数耆旧，几人能似鲁灵光。
双冢遥依凤水傍，朝烟暮霭久荒凉。维持曾荷尊公爱，重喜如今得令郎。
人鬼幽明两不关，人生只畏鬼为奸。欲知古器从何得，尽出丘陵冢墓间。
滕玉兰宫化彩云，珠襦金鼎国西坟。青山机发黄泉闭，白鹤苍生不忍闻。
清朝汲井灌芙蓉，谁捣玄霜擘面逢。不管羁人消渴甚，尽倾玉露洗朝容。
病眼终朝更懒开，难输心曲语悠哉。从教苔径无人到，日日潮声自上来。
吴下才名海内知，挂冠谁赴北山期。门临水国秋潮早，添得新波入研池。
相国终身保治平，不同非鞅死刑名。只缘用志能卑逊，纵曰伤残亦觉轻。
铜壶银汉水相连，宫漏微茫落远天。点点繁声那得尽，故将长夜续如年。
遥山尚拥云鬟翠，流水空闻玉佩声。千古人传浣纱地，王轩何事得逢迎。
岩室嵌空古洞天，初平曾此学升仙。至今犹有为羊石，散在苍松夹道边。
古堰横空舟楫回，曹娥江上候潮来。全家弥月寒光里，日日鲜鳞醉泼醅。
一川风柳绿傞傞，古木茅茨近涧阿。汉上无人船不渡，水禽飞处夕阳多。
宫殿钩帘看水晶，时当三伏炽炎蒸。翰林学士知谁直，今日传宣与赐冰。
山家贫甚亦支撑，时抚桐孙一再行。朝甑米空烹芋粥，夜缸油尽点松明。
池上风荷碧玉盘，朝来承得露华寒。也知此物同欹器，早把明珠著眼看。
参差柳色映旌旗，冠盖如云献酒卮。莫怪萋菲成贝锦，六宫自古妒蛾眉。
幽花竹下自芬芳，旋摘琼葩带露香。收拾风光妒春色，六宫从此学新妆。
惜也天然一段奇，如何万古罕人知。只今步步云生足，底用思为底用疑。
天子亲颁字十行，难徵老子起岩房。只将牛粪星儿火，煨得蹲鸱万古香。
屈指光阴春复秋，乡心国思两牵愁。行云流水无情思，每到花时不上楼。
楚人念念爱清湘，苦忆九歌频断肠。只道此中皆楚国，还于何处拜东皇。
终朝闷坐太无聊，病体何堪肉渐消。惟有丹心常耿耿，梦中犹忆紫宸朝。
侵黑行飞一两声，春寒啭小未分明。若教更解诸馀语，应向宫花不惜情。
张苍饮乳不曾迎，白首偏多素女师。一曲同摊双唱处，桃花红映古松姿。
谁家巧女上鸳机，才见柔桑又叶飞。南国绮纨新入贡，侍儿相劝易寒衣。
昔闻游客话芳菲，濯锦江头几万枝。纵使许昌诗笔健，可能终古绝妍辞。
嵚𡼭石壁倚长松，古谶今观龙爪红。何事偏私闲草木，状元家住岭西东。
古屋清寒雪未消，小窗晴日展芭蕉。酸甘荔子尝春酒，更碾新芽荐菊苗。
紫翠重重罨画间，东南胜槩似淮山。水晶宫里神仙宅，看取西风跨鹤还。
误入蓬莱朝未央，至今魂梦记微茫。扁舟欲效鸱夷子，遥望沧波兴已狂。
阴晴朝暮几回新，已向虚空付此身。出本无心归亦好，白云还似望云人。
几年退乐紫房居，天下犹传还政书。玉案焚香读黄老，人间宫殿午阴初。
石牛潭上罗仙观，败壁荒苔白昼闲。忽见古人题句在，别来已是十年间。
万点波光映古丘，林深云锁洞门秋。是谁订我重来约，携手相将到白头。
春归那肯为侬留，尚有三花慰客愁。十里红楼卷珠箔，不知谁在古扬州。
战回脱剑绾铜鱼，塞雁迎风避隼旟。欲识前时为郡政，校成上下考新书。
祓除名利开清论，柬汰文章到古风。日暮园林洒微雨，一樽犹对菊花丛。
吏案堆尘番故纸，茶瓯浮雪动吟魂。长官政拥黄䌷被，卧听排衙昼掩门。
别来玄鬓共成霜，云起无心出帝乡。蜀国鱼笺数行字，忆君秋梦过南塘。
野水微茫断岸平，几家相对掩柴荆。不须候吏沙头报，驿站悬知是古城。
万国同风共一时，锦江何谢曲江池。石镜更明天上月，后宫亲得照蛾眉。
宫坛青陌赛牛回，玉琯东风逗晓来。不待岭梅传远信，剪刀先放彩花开。
何家园里千章绿，杜老溪边十亩阴。不是画图存古意，风霜剥落见初心。
两湖绵亘连千里，万古苍梧说二妃。最羡巴童并蜀客，饱看日月去还归。
杨柳青青杨柳黄，春风特地胜长安。宫花扑面何须恋，走马归来系玉鞍。
汨没朝班愧不才，谁能低折向尘埃。青山得去且归去，官职有来还自来。
平生政坐花开早，不奈颠风一夜吹。缄锁芳英春意闹，转头青子已盈枝。
翔龙宫殿已蓬飘，此日伤心万国朝。目击崖门天地改，寸心难与海潮消。
古人千里重鹅毛，万里将来意更饶。惭愧客边无以报，新诗聊写代琼瑶。
桃源县前雷雨急，洪河拍天黄雾深。淮南古意正愁目，更着悲歌乱客心。
洞流何处窟穴断，泉向洞中源源生。潺潺万古流不尽，夜夜空照山月明。
朝来仙阁听弦歌，暝入花亭见绮罗。池边命酒怜风月，浦口回船惜芰荷。
五色云中有和烟，天长地久祝斯年。太平一曲凭师唱，响彻乾坤万古传。
朝朝探报晓民间，犹更讹传百十般。旗上大书安与急，展开安字一齐安。
多病谁怜泽国人，眼明羞见彩幡新。满倾吴地千钟酒，细说长安六度春。
越河腊尽雪澌流，千里离心醉未收。今夜山城闻笛恨，断肠那似古梁州。
游魂变化事无涯，吴蜀相望万里赊。回首故宫归不得，声声啼血染山花。
堪笑江湖几钓徒，朝来相唤暮相呼。祇今风雪蒙头处，回首烟波一个无。
铁干槎牙翠叶残，云根剥落古苔斑。大材宁尽天年老，不遇工师不出山。
身膺宰辅与朝郎，盖世功名势莫量。自性弥陀如不念，未知何以敌无常。
卷石巉岩蘸绿波，结盘古树挂藤萝。披图起我还乡兴，更欲乘风发棹歌。
久旱终能不失时，田家喜气吐虹霓。庞公昔日曾垂语，资福今朝更指迷。
白玉镌成十六牌，禁宫方响古无偕。非唯韵出箫竽上，仍是音参律吕谐。
洞中日月洞中仙，不算离家是几年。出郭始知人代变，又须抛却古时钱。
桐江东去是通津，共把奚囊贮陌尘。却叹长安车满载，总输千古属闲人。
今朝街鼓何人听，朝客开门对雪眠。岂比直庐丹禁里，九重天近色弥鲜。
狐尾单衣汉绶长，归来珍馆看啼妆。将军幸有封侯力，忍使秦宫令太仓。
气体苍然故曰天，其中有理是为乾。浑然气理流行际，万物同根此一源。
五帝之时似日中，声明文物正融融。古今世盛无如此，过此其来便不同。
心即是佛佛即心，心佛元同亘古今。觉悟古今心是佛，不须向外别追寻。
楚尾吴头风乍薰，沧波深拥小龙君。愿朝帝母龙楼晚，来曳霞裾驾五云。
何年沧海变桑田，绛阙琼宫尚俨然。留得瀛州人在境，故应犹有地行仙。
老蟾不锁明月宫，飞落西河白兔公。玉宇清寒不归去，爱此日高花影重。
南唐官务久凋零，海国重来倚玉屏。不信穷途知己有，一双鸲鹆眼常青。
旧苑新晴草似苔，人还香在踏青回。今朝此地成惆怅，已后逢春更莫来。
日暖泥融燕子飞，海棠深浅注胭脂。一杯社日治聋酒，报答春光烂漫时。
千古芳名出洛阳，身居花国合称王。玉栏干外东风软，日映红云一朵香。
天连宫阙云烟湿，地接淮山日月低。不知何处两黄鹄，飞向白云云外归。
首夏方分淑景迁，小池依约出荷钱。宫娃每恨春归早，时困朝眠坠翠钿。
跨马乘舆朝复朝，也拚酣醉也拚劳。携来绿酒看看减，行过青山步步高。
不觉花朝过踏青，惜深争似护花铃。锁窗无那飘红雨，拾得阶前数片零。
落日烘蒙紫翠间，舟人遥指洞庭山。云情水态明朝看，且伴新蟾宿柳湾。
南城土垣故不塌，西宫渠水自相通。野芦花侣杨花白，蕊木叶如枫叶红。
茅斋政在溪水西，水边杨柳拂人低。溪童荡漾唱歌过，惊起月中乌夜啼。
巍巍古殿峙中央，匼匝屏风列九房。莫惜冥搜访仙迹，其间恐有紫金床。
治生产业不相违，湖海江山直捷时。尽道长安风物盛，不知身已在皇畿。
南国芳菲共一丛，夭桃秾李挹清风。河阳欲问栽花地，乔樾当门是狄公。
古北黄花势接连，墩台何日息狼烟。留屯计策应先定，上苑曾传谏猎篇。
挂帆半夜受天风，白帻高歌海月中。千古闲情谁领略，一杯今与使君同。
女桑新绿映宫槐，三月春风戴胜来。织就鸳鸯锦千匹，金刀先取合欢裁。
白莲种山净无尘，千古风流社里人。禅律定知谁束缚，过溪沽酒见天真。
朝罢銮坡春昼闲，籀书飞白恣挥翰。多因遗墨淋漓后，写作虚篁木石看。
宫花灼灼柳绵绵，一道春风响静鞭。驾出未知何处去，月华池上教龙船。
明明孔圣能毋四，的的曾参所贵三。一部鲁论开圣域，古人无死要重参。
仰荷天恩雨露同，涓埃无地答宸衷。侍朝惟秉忠和孝，遥见炉香上九重。
凉殿吹笙露满天，木犀花发月初圆。君王少御珊瑚枕，多就宫人玉臂眠。
驿楼郁郁古河滨，日日征帆送使臣。不共灯前一杯酒，谁知亭长是诗人。
菊吐金英媚晚秋，紫宸朝退幸西楼。内家排设珠帘捲，铁网珊珊十二钩。
绿柳晴波杳霭间，昆吾御宿直南山。仙郎尚记看花处，宫锦曾披跨马还。
满地花阴翡翠凉，半帘红雾水晶香。黄鹂似惜春无主，啼遍宫门不过墙。
峭石浮岚俯翠微，瀑流飞雨散林霏。渔舟来往清溪曲，怅望行人古道稀。
长白山前马似龙，相将风火入深宫。君王苦好丹青笔，犹恐鹌鹑画未工。
危阶根向青冥底，古刹烟浮淡薄中。鸟聚龙参真法界，泉飞竹舞下虚空。
宫臣传教造安车，驾出金门赐旧儒。优老免亲藩国政，入朝唯读帝王书。
何人求死不得死，有士欲生而舍生。谁谓古今人品异，要于出处自权衡。
人烟一簇古溪头，竹树低昂映碧流。曳杖不知山路险，南真观里谒浮丘。
夜半微风到玉床，碧纱疏影度柔香。可曾移入深宫去，虢国夫人爱淡妆。
云树无端恁见欺，夹溪梅雨片帆移。何因一洗风烟净，重理兰舟访所思。
宫中只数赵家妆，败雨残云误汉王。惟有知情一片月，曾窥飞燕入昭阳。
相君自是仙山侣，大笔如椽鄙燕许。七篇方愧不成章，肆笔相酬语深古。
仁义谁云不可行，文皇亲见治功成。德彝可惜身先死，岂信人间有太平。
非朝非市亦非山，万顷江头旧祖关。七百道人同一钵，付君分卫到人间。
四望亭前姑孰溪，道人种玉住山西。古松数株秋满屋，青鸟月明时一啼。
改言缩项更长腰，黄独青精也绝苗。尚有囊中餐玉法，蓝田山里过明朝。
墨妙风流亘古今，等闲陈迹冠山阴。耳闻贞观求真迹，眼见天章照茂林。
扁舟乘兴到山光，古寺临流胜气藏。惭愧南风知我意，吹将草木作天香。
一条枯木如青盖，古庙香炉散紫烟。百鸟却衔花作供，恁时方会祖师禅。
元年元日日甲子，从自汉历来有三。总把皇恩调玉烛，今朝独更觉春酣。
松竹连阴古寺傍，解衣闲坐就清凉。微吟缓步归来晚，处处山蝉送夕阳。
休嗔久假不云归，长笑还书是一痴。居士亲行万里地，政须百注杜陵诗。
谈锋亹亹折强邻，专对当年亦有人。国老胸中兵百万，不将全力靠江神。
梅圃初成尘土飞，早来烟雨便霏微。天时人事欣相得，可验蒙恩朝夕归。
青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
狡狯仙人来自东，海波清浅日轮红。易迁宫里飞霞佩，只在鸾笙一曲中。
百年奇特几张纸，千古英雄一窖尘。惟有炳然周孔教，至今仁义浸生民。
指南车定发行时，步步还为万里基。不问涯途深着脚，古今误尽几男儿。
平生最喜夜看书，人静心闲乐有馀。识尽古人兴废事，何如一枕梦华胥。
此宝从来二八传，吉年吉月入炉安。十朝火候知时节，必定芽成汞自完。
或时风雨或时晴，任我渔舟到处行。朝去暮来头自白，水光山色有何情。
玉泉天上古仙伯，曾吏五云书阁来。寄语家人须候我，有时骑鹤过丹台。
少林佛国不再见，台山大会堪凭□。彼何人哉我何人，眨起眉毛宜猛省。
青门无路入清朝，滥作将军最下僚。同舍尽归身独在，晚风开印叶萧萧。
皂盖铜章久污人，青鞋布袜亦生尘。今朝独向秋云里，幻出林泉自在身。
宣防瓠子挠西京，向者河堤役不宁。胡虏任教流就下，始知谈舌误朝廷。
棠梨落叶满园秋，门掩蛩声入夜愁。未寄征衣霜露冷，梦魂先到古云州。
伊阙山高伊水清，洛阳形胜旧曾名。累朝遗迹今俱尽，断堑荒郊只废城。
一干双花一扑红，秾花彫尽两心同。红成珠实心犹苦，疑是英皇怨舞宫。
不肯独醒如屈平，要于酒国立诗城。苍头满挹鸬鹚杓，中有春风习习生。
幽亭古木净萧萧，江月云山远莫招。昨夜西风吹梦去，共谁相对说渔樵。
三载神泉绩大成，交章使者荐能名。朝廷方且求人切，未可图闲学老兄。
先生自以滑稽雄，何事偷身入汉宫。跨鹤乘鸾本无定，安知不到此山中。
理苟非形何以具，有形有象即其郛。非能尽性充乎体，空守人间血肉躯。
昨日风烟接混茫，今朝紫翠插青苍。此心元自通天地，可笑灵宫枉炷香。
平生不肯汗秦鞭，来伴湘江二女仙。千古忠魂向何处，御风纫佩尚泠然。
病为世上真良药，佛是人间大道师。十八师兄齐饱后，却言无病可医治。
五十年中几别离，谁知此别遂长归。红颜白发终千古，敢向苍苍怨小儿。
家国蜃楼转盼中，经纶还羡素丝风。年年内府输云锦，谁道天南杼柚空。
采莲朝暮荡长湖，莲叶如轮子似珠。寄问麻姑花解变，可能开作并头无。
铁石肝肠死即休，窦家姊妹可为俦。知心惟有潭中水，万古清清只自流。
神皋王气点腥膻，爵命今年下日边。俎豆孔堂新剑佩，风烟晋国旧山川。
野花无赖作红白，香力也能来著人。古涧寒泉山下路，道人别作一家春。
昔年诗板著莲宫，笔力雄豪墨彩丰。不日三阶平国政，山僧应待碧纱笼。
烦恼世情终不休，欲投空谷转夷犹。寒苔古石深溪路，种树人归树已秋。
湖面春归物理明，水花无数点青萍。因行若访和庵主，未必孤踪在二灵。
朝来邂逅西江客，报道今年盛有秋。但得万方同岁稔，吾生贫病不须愁。
暮门斜日对寒流，一片云凝万古愁。泉底有人呼不觉，白衣苍狗自悠悠。
野火相连打麦田，仰看斗转月低弦。古来但说农家乐，夜半谁知未得眠。
春风不减小兰花，门外风轻燕子斜。怀古每逢寒食节，无穷情恨为谁家。
斜门通处偶然来，轩右红梅昨夜开。聊折一枝簪髻去，明朝分送绿窗栽。
一别鄱阳岁及期，夔门又见食瓜时。自惭政拙无遗爱，安得民心有去思。
声远题高古不如，六年再睹右军书。春光四壁龙蛇动，画寝能醒病宰予。
秋风闻雁思无聊，故国怀人首重搔。吴楚相望一千里，月明归路不知遥。
国事当初若缀旒，南迁邪议已先投。背城馀烬非坚土，坐见江山半壁休。
荐士满朝称弟侄，教民到处过儿孙。就中治陕偏清净，不似侯门似道门。
闻说嵩山礼旧师，青囊许我共抽丝。苍颜古貌滋朝气，载酒飞花有夜珠。
路自飞云过阆壶，仙人迓我久趑趄。相期汗漫归何处，独占烟波理钓鱼。
圣祖初临建国城，风飞雷动蛰龙惊。月生沧海千山白，日出扶桑万国明。
万妃蕊佩影珊珊，沉水薰肌栗玉颜。曾记广寒宫里见，谁移仙种下人间。
扇恩已尽汉宫秋，空忆金鞍远玉楼。九辩不歌黄菊老，断烟零雨为谁愁。
岁晚部兵归幕府，早春仍上梧州船。时人休讶予官散，捕盗新兼理税钱。
月初生处薄云生，到得云销月政明。两处打更如一处，二更还作四更声。
四海知心有几人，淡然今与鬼为邻。天下共冤渠不恨，平生忧国自忘身。
火宅煎熬不自由，就中涝漉几沉浮。翻身得入清凉国，也合甘心吃水休。
亭溪山号悉从吾，占得声光万古无。不似零陵柳司马，贬他好景乱名愚。
篮里无鱼欠酒钱，酒家门外系渔船。几回欲脱蓑衣当，又恐明朝是雨天。
西禅古寺枕龟峰，东接浮丘暮霭重。少小撒金仙巷住，先人精舍傍芙蓉。
入郭寻君不见君，柴门闲对一溪云。空山积雪无行路，何处今朝友鹿群。
白燕双双入幕频，梨花香遍雪为茵。夜来纵有游仙梦，不作乌衣国里人。
天语放朝春雨急，浓云偏傍禁城低。喧呼万马争归路，落絮飞花半作泥。
三月春光上国游，祥云瑞气锁龙楼。亲从宣德门前过，更问行人觅汴州。
晋唐相望已千年，香火如今数十贤。不见古人空再拜，祠堂西去有贪泉。
鸳鸯坡上是行宫，又喜临歧象驭通。芳草撩人香扑面，白翎随马叫晴空。
圣主词章尽典谟，宫嫔一一究诗书。如今转觉西京陋，只说班家有婕妤。
鸿池绿水傍东都，清籞花枝绝代无。酤酒天津宁论价，朝来山鸟劝提壶。
估人耕货不耕田，也合供输饷万屯。若道厚征为报国，厚民却是负君恩。
双凤箫声隔彩霞，宫莺催赏玉溪花。谁怜丽泽门边柳，瘦倚东风望翠华。
水曲山河古乐乡，圣谟曾此降英皇。遗风欲问应无处，破屋颓垣半夕阳。
一径桥西古寺回，重来漫忆读书台。惊心二十年前事，只有春棠似旧开。
三泖东头浴鹄湾，我家政住水云间。一从失脚黄尘里，不及萧然此老闲。
古有仲宣今仲方，二楼分贮一秋江。散愁幸有杯中月，莫下南窗下北窗。
天孙总为巧调梭，好合其如隔岁何。若问雨云朝暮事，东邻拙妇较偏多。
莫道商山节候迟，晓来帘外半空枝。明朝落尽无蜂蝶，冷暖人情我最知。
东家昨日杏花开，西舍今朝燕子来。载酒莫辞花下醉，春风能得几时回。
古寺名僧多异时，道情虚遣俗情悲。千年鹤在市朝变，来去旧山人不知。
万里风中寄断蓬，古来虚死几英雄。拔山力与回天势，不满先生一笑中。
二十年中六改官，论思匡辅古来难。不才未有涓埃报，徒切区区抱寸丹。
茉莉朝朝供几枝，漫教小玉摘来时。今朝却喜花盈百，戏掐菩提暗得知。
小年选入蕊珠宫，紫阁玲珑十二重。日侍上真修法事，水晶盘捧玉芙蓉。
阅尽龙宫五百函，三年不下秘魔岩。须知别有安身处，脱却如来鹘臭衫。
黄河九曲固难穷，六里琉璃未长雄。眼底坳堂君勿诧，使华来自水晶宫。
误出山来亟已还，绝尘逸驾竟难攀。狂奴不了宫中事，剩得闲身宇宙间。
南汉倾颓宫女亡，风流争睹一花香。香名认取素馨字，玉树琼花一样妆。
牛女宫中事若何，亲身曾得上天河。逢人莫说支机石，漏泄苍苍意已多。
芙蓉巳发同心朵，嘉木仍芳连理枝。未若秋庭称瑞菊，一花四蕊映霜篱。
娇红腻绿暖生春，步绕清溪锦帐新。花意不须羞白发，五朝得见太平人。
汉水横冲蜀浪分，危楼点的拂孤云。六年仁政讴歌去，柳绕春堤处处闻。
昔年侍母暂违父，严侍今朝长背母。彬湘两度皆冬寒，手线游衣今独苦。
客有黄金共璧怀，如何不肯赎奴回。今朝且尽穹庐酒，后夜相思无此杯。
楼阁连甍锁翠微，白云容与翳窗扉。悬崖瀑水自今古，笑问何人解息机。
波翻雪浪养云涛，亭压兰江意气高。楚国兴亡何处问，佩兰人去有离骚。
青松古院一株梅，寒殿无人花自开。日暮老僧清梵罢，夜深偷照月华来。
笙歌长在玉楼东，月上千门春不同。莫怪画图欺汉帝，昭君何限老深宫。
日落乌栖城上楼，寒云犹带楚宫秋。只今沙渚无枯骨，濉水悠悠日夜流。
长亭别酒见平生，越水吴山去国情。欲采江蓠何处泊，一帆秋雨听潮声。
孝祖淳熙极盛时，此泉曾发蜀江湄。绣衣酷吏虽湮塞，难掩公朝赐石碑。
朝踏红尘暮宿云，往来车马漫纷纷。猴溪桥下潺湲水，惟有峰头石耳闻。
野渡停桡月满船，江声渔榜杂鼗弦。玉环去后无消息，古调还须叚老禅。
冒雨登山望眼舒，翠微山色拥征车。只看足底烟云合，便是洪荒太古初。
无终有国已难寻，洞口谁为梁甫吟。一片白云飞不去，徘徊似识主人心。
苜蓿空山恋肯肥，性龙骨马本相违。古今分定庖羲眼，伯乐虽看认恐非。
养气元来甚可为，只须身与理相随。待今自反俱无歉，直是工夫效验时。
寒风昨夜动天起，春色今朝入眼浓。桥北斜斜柳垂绿，岸南细细草生茸。
妙道皆形日用间，即斯可见不须言。试将天象明人事，希圣功夫万古存。
眼底巉岩万古珍，乾坤回首几风尘。公来一拜还袍笏，不道天涯有美人。
𣰦毯敝衣无处结，寸心耿耿如刀切。今朝欲泣泉客珠，及到盘中却成血。
纤腰微步玉精神，妙舞轻盈掌上身。宠压汉宫生富贵，嬉春倾动百千人。
几年持钵下瞿塘，踏遍东南古道场。乡里再来人不识，碧瞳白颊带湖光。
当时交契满清朝，离合难禁岁月遥。重续旧题无限思，一灯残雨宿长桥。
惠阳元自古循州，地控龙江据上游。欲纪名山寻胜迹，片帆西下即罗浮。
赐对彤墀子大夫，家传经学冠西都。宫袍绿映浮云骑，谁似蒲州五色驹。
书来远自薄寒山，缭绕洮河出古关。今日难裁秣陵报，薤歌寥落柳车边。
掖庭咫尺失王嫱，库吏奸因鼠粪扬。邂逅阿城重怀古，欲从何处吊威王。
无言夫子教当年，不道无言是妙传。千古路头须问讯，浮云消尽见青天。
白发前朝旧史官，风炉煮茗暮江寒。苍龙不复从天下，拭泪看君小凤团。
重华宫中翠辇来，翔凤楼前彩仗回。正是传宣当九日，赐醪全胜菊花杯。
歌舞销沉一夜风，繁华自古送英雄。可怜七曲江南弄，都入胡笳惨淡中。
昏王亡国岂堪陈，只见明诚不见身。想得先生也知自，欲将留与后来人。
汗血名驹白玉鞭，本初父子喜华鲜。只今无复狂游侣，自卸驴鞍古店前。
楼阁凭将结绮猜，留仙裙带斗春来。汉宫蜡烛传铜雀，不逐昆明劫火回。
天竺横分景色宽，园林初日破朝寒。兴阑欲下山腰去，野径萦回路百盘。
寄语金陵汉郡丞，与谁同醉复同醒。不须吊古乌衣巷，且复寻春白下亭。
蜜脾香引暖风微，古木苍蜂子各飞。怪底儿曹窗外噪，隔林收得满笼归。
天山雪后北风寒，抱得琵琶马上弹。曲罢不知青海月，徘徊犹作汉宫看。
当年楚馆咏江篱，忽戴宫花集凤池。何限幽芳领秋意，于今方是属君时。
生愁杜宇叫津桥，叫入南人赞视朝。安得砥流如此石，康衢日日听童谣。
日日江皋望紫烟，天风吹泪孝陵边。六朝松柏知多少，苍翠人思乙酉前。
离宫复道接蓬莱，云绕千峰五色开。香辇无尘球箔卷，后宫遥从上陵回。
敛襟坐久此心虚，静看濂溪太极图。理在象中元不杂，莫于象外用工夫。
节分端午自谁言，万古传闻为屈原。堪笑楚江空渺渺，不能洗得直臣冤。
神仙不注参同契，火候工夫那得知。千古晦庵拈一语，可怜无及魏君时。
事理纷纷千万亿，岂容执一以为中。圣贤心术无偏倚，只在能权识变通。
雨过山山翠欲流，杜鹃要好莫啼休。锦城宫殿多烟草，枉与春风作对头。
本朝家法修清宴，房帷久绝珍奇荐。敕使惟追阳羡茶，内人数减昭阳膳。
广寒宫里桫椤树，金粟初分第一枝。满室天香吹不断，老夫清夜酒醒时。
馆娃宫里落花多，春色撩人可奈何。南省风流又架阁，宫才解赋馆娃歌。
月落江空万里秋，一声长篴古槎头。渔郎此意何人解，水底蛟龙水上鸥。
江左佳人说莫愁，逢君慷慨问垆头。六朝胜迹无寻处，湖上犹传旧酒楼。
古雅难将子美亲，精纯全失义山真。论诗宁下涪翁拜，未作江西社里人。
疏雨冷风暮复朝，翠林红萼知馀几。十二阑干无限情，锦囊清昼闲焦尾。
青山如黛草萋萋，古寺残钟隔远溪。客散长亭天色晚，两行烟柳灞桥西。
连年客里度生朝，自草新诗慰寂寥。却喜窗前风景好，梅花初放雪初消。
储潭初发未朝餐，一日经行十八滩。不似来时推不进，吟诗把酒傲惊湍。
井田未坏军民一，去古堪嗟此意衰。守望扶持无复有，一杯也自立藩篱。
一树梧桐烂熳开，紫沉黄玉是花材。谁教著在朝阳地，勾引丹山老凤来。
青女怀中酿雪方，雪儿为曲露为浆。一朝雪熟飞廉醉，酘得东风一夜狂。
十二楼头花正繁，朝回环佩五云间。金鳞不动春塘满，天上仙人爱静闲。
行殿凄凉迹已陈，至今父老记南巡。一泓寒碧无今古，付与闲人作主人。
开樽幸有治聋酝，把叶能无送燕章。所惜近停司饮会，不如村叟醉秋光。
灵洞水清仙可访，南岩木古佛同居。公馀问佛寻仙了，赢得安闲剩读书。
贤者何曾为此来，黄金空复垒高台。先生志节超千古，一曲清风溢九垓。
古屋幽花闭不知，忽穿碧瓦怒横枝。辛勤自致高堂外，却得行人立顷时。
十二层楼倚翠空，凤鸾相对立梧桐。双成走报监门卫，莫使吴歈入汉宫。
指点山陵问宋朝，荒云漠漠菼萧萧。行人但说钱王事，强弩三千射海潮。
宿雨初收云四归，小山草木丽朝晖。翩然双鹊从檐下，言语分明诉湿衣。
离宫有象藏真水，坎户无形隐赤龙。时节正时须急采，莫教芽蘖隘黄宫。
忧世愁肠转断蓬，趋时好色上芳丛。古来只有春平直，披拂年来也不公。
花暗宫垣柳映堤，五陵春色望中迷。昭阳月上长门闭，犹放香红逐马蹄。
铅湖鹅岫春风煖，放步拥书明远楼。弹指两年同唱第，要知能赋古诗流。
侍郎墓槚已苍苍，万古江河一锦囊。杜老平生怜骥子，不将衣钵付他郎。
碧桃庭馆四时春，珠翟云冠五福身。何用瑶池觅金母，水晶宫内有仙人。
终朝烦恼谩相牵，却是他非我自然。秪愿苍生添景福，康宁常得遇丰年。
离离荒草满遗宫，羽化无人殿阁空。白鹤亦应天上去，独馀枯枥起秋风。
法华灵应著当年，今古何曾有间然。不见后身房次律，却因和璞记前缘。
江风袅袅江月斜，一曲犹闻玉树花。莫问南朝歌舞日，尊前谁似李明霞。
野芳汀芷互幽妍，相国风流亦未传。衮冕尘埃半山寺，自相撑拄过年年。
天香吹落五云来，满眼浮花只浪开。国色不关朝得酒，妆台漫饮紫金杯。
昨日颠风鸟雀喧，牵夫寸步不能前。今朝收缆张帆坐，世事乘除只偶然。
朝喑仗马夕笺天，汉事于今已几年。一片孤忠应尚在，定须耿耿斗牛边。
李杜诗篇今古豪，只缘体裁具风骚。昆仑万折归沧海，到底方知出处高。
决事还须更事酬，清谭妙理一时休。渔翁亦被机心误，眼暗汀边结钓钩。
祝融绝顶万馀层，策杖攀萝步步登。行到月宫霞外寺，白云相伴两三僧。
昨夜窗前风月时，数竿疏影响书帏。今朝榻向溪藤上，犹觉秋声笔底飞。
自从初夏到今朝，百事无心总弃抛。尚有旧时书秃笔，偶将蘸墨黠葡萄。
棹歌声动幔亭春，风景依然汉与秦。流水三三山六六，古今游尽几多人。
寒云古木罩星台，凡骨仙踪信可哀。二十年前曾此到，一千年内未归来。
苍龙双阙郁层云，湖水鳞鳞柳色新。绝似江行看清晓，不知身是趁朝人。
尧舜之道载方策，人存政举又何疑。肃容敛手惭色者，知是当年封德彝。
星宿黄河浊浪澄，长淮飞雪罢奔腾。金堤万国输王会，玉碗千秋镇茂陵。
浓妆淡抹比蛾眉，多谢苏仙内翰诗。若使朝廷无宰嚭，未妨宫掖有西施。
盈盈宫额半涂黄，不减花前旧样妆。笑杀阿娇金屋贮，香衾寒怯夜来霜。
双峰握节国西门，直气森森老更尊。一榻独容徐孺子，人间□尽有陈蕃。
秦帝东巡渡浙江，中流风紧坠书囊。至今收得磨残墨，犹带宫车载鲍香。
天朝未许投簪去，我幸已成全璧归。全璧归来何所憾，暮年只是惜分违。
鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。
汉兵飞度下朝鲜，十万旌旗鸭绿悬。烽戍祗今寒月色，可闻杨仆将楼船。
观水观澜见会同，人情难似水朝东。寄声嘱付王家老，深锁堂前翡翠笼。
嫦娥宫殿隔人寰，玉户金箱夜不关。桂子定知何岁落，至今清影竹窗间。
象笏罗袍间绣衣，斓斑五采绚朝晖。退朝擎出人皆羡，知是金门拜赐归。
太湖三万六千顷，渺渺波涛自古今。日晚湖南望湖北，布帆天际弄轻阴。
昨夜新雷九地鸣，今朝春涨一篙清。顺流更借江风便，此去韶州只两程。
霜风如剪夜飕飕，欢去欢来不系舟。今日一壶临古渡，隔河人唱白苻鸠。
漏转铜龙夜未残，即持白简立朝端。宰臣不喜忠良士，始信言官自古难。
我谓浮荣真是幻，醉来舍辔谒高公。因聆玄论冥冥理，转觉尘寰一梦中。
名山不负古栖贤，种玉开云岂偶然。回首岭南笑顽石，点头不上米家船。
子城风煖百花初，楼上龟兹引导车。曲罢卿卿理驺驭，细君相望意何如。
昨晚匆匆解画船，石门未到已黄昏。殷勤净慧烟中塔，送我今朝过石门。
太白东归鹤背吟，镜湖空在酒船沈。今朝忽见银台事，早晚重徵入翰林。
求花闻道筑金台，国色怀春肯自媒。送入华堂应大笑，不令乳媪与俱来。
十亩繁阴欲蔽空，当时曾受大夫封。庙廊政尔需梁栋，未许终容大壑中。
烟水吴门暂驻桡，到宫惟有两程遥。但教得禄为亲养，不用逢人叹折腰。
八咏诗传千古名，蹇驴何在井空澄。凄凉楼外双溪月，曾照齐梁几废兴。
壮岁耽书废夜眠，窗明犹在短檠前。如今自笑摧颓甚，卧看儿曹理断编。
石床横架万峰西，海上双珠入户低。自是山中无玉漏，朝霞还有碧鸡啼。
泥湫昔日隐蛰龙，一震重新大觉宫。却请收云归旧壑，晨昏香火礼师翁。
上皇銮辂重巡游，雨泪无言独倚楼。惆怅眼前多少事，落花明月满宫秋。
见说襄阳有古风，可怜耆旧老无功。当年汉主龙兴地，尽在登楼四望中。
天寒古寺往来希，门掩柴炉昼共围。细雨无声潜自落，开帘时复见霏霏。
京国南归才十日，停骖又喜宿昌平。不眠一夜怀知己，自起开帘看月明。
古人长抱济人心，道上栽松直到今。今日若能增种植，会看百世长青阴。
西来几被雪霜埋，鸿雁嗷嗷莫强猜。今朝始踏商山路，高视浮云任去来。
同云黯黯北风多，此冷难禁奈老何。记得西湖年少日，水晶宫里载笙歌。
淮阳卧理有清风，腊月榴花带雪红。闭阁寂寥常对此，江湖心在数枝中。
黄河远缀白云间，我欲上天天不难。三晋谁云通古道，人今惟见太行山。
宫中应节垂金缕，天上迎祥捧玉卮。更奏开元羽衣曲，年年长愿侍瑶池。
宴起昭阳索辇时，炉香偏上赭红衣。金门玉砌明如昼，宫女三千把烛归。
白石岩前湖水春，湖边旧境有清尘。欲追谢守行田意，今古同忧是长人。
新丰春瓮斗千钱，得到唾津便似仙。若见朝来烟雨酿，一杯初宴已醺然。
隔岸看山自足佳，背山仍有碧云遮。我来政值崚嶒际，却恨林端已暮鸦。
良人平昔逐蕃浑，力战轻行出塞门。从此不归成万古，空留贱妾怨黄昏。
二十五宗诗有派，九成宫帖字名家。何须奠去无人识，政自吟来与舅夸。
从来轩冕一毫轻，朝迹初收去玉京。打破画瓶无个事，不妨游戏绣衣行。
天上金波印水心，心中波浪亦成金。小舟荡漾金波里，陡觉广寒宫殿深。
南宫水火吾须济，北阙夫妻我自媒。洞里龙儿娇郁律，山前童子喜徘徊。
清时瑶殿引瓶金，百尺还闻坠水音。想得日长宫阁静，玉盘珍果看浮沈。
此去团溪百里馀，不须踪迹叹差殊。平铺此理元无间，曾验工程进也无。
后宫任姒古今希，前殿弦歌凤已知。孔子孟轲真薄命，不生建武永平时。
万顷鲸波朝日赤，沧洲四望无穷极。海山何处是蓬莱，遍问渔翁都不识。
古来名士都如此，后世虚浮类鄙之。赖有晦翁高著眼，青青钜竹荫檐楣。
随意提携容易率，相约明朝更今日。太白尽可诗百篇，尧夫却有四不出。
相命相求万绿中，如何不敢过苍龙。关关一进兜玄国，便有双柑斗酒风。
敕扫椒风第二房，俱传倩女出平康。天宫欲晓人间事，约伴相过话夕阳。
治安无策济时艰，始信金销壮士颜。怪底飓风翻涨海，浪头一直过狼山。
半载秦川令始行，论文犹未款群英。横戈且趁从军乐，不及期年待政成。
朝暾夜月叩蒿莱，袖里芙蓉两不猜。不是洞门扃岁月，几人曾访玉书来。
阿瞒南幸国几危，颠倒皆由豢禄儿。休说马嵬当日事，浯溪且细读元碑。
古木参天叫杜鹃，春愁浑在夕阳边。看君此画还三叹，忆得西江上水船。
早岁膺图帝业光，晚年何事政多荒。算来不用平吴好，毕竟吴平速晋亡。
元帝遗宫在石头，年年长吏祀春秋。几多整顿乾坤手，闲绕回廊看不休。
一篷春雪泛西湖，不觉和身入画图。千古暗香疏影在，谁云骨冷不容呼。
绨袍恋恋亦何为，相国难忘箦卷尸。有怨必酬恩必报，凭君说与魏齐知。
此心此理总同然，洞彻方开火里莲。莫向瑶台寻月色，瑶台原不住神仙。
五更炊黍候行舟，端为霜严风更遒。但得寸心存养熟，自然天理日周流。
吴生妙绝宫墙画，不向冰纨寄墨痕。怪得炎天见梅蕊，姚江知有季章孙。
秋窗夜雨湿晴空，水国新凉满袖风。更向西湖见西子，御风如过紫霄峰。
望穷山下疑无路，行入壶中别有天。花落春岩朝带雨，月涵秋谷夜闻泉。
玉楼天半起笙歌，风送宫嫔笑语和。月殿影开闻夜漏，水精帘卷近银河。
得即高歌失即休，多愁多恨亦悠悠。今朝有酒今朝醉，明日愁来明日愁。
不巾不袜柳阴行，朝醉南村莫北庄。一旦捉将官里去，直驱盲马阵中央。
佛屋千年古木中，遗民犹有六朝风。骑驴宰相何人见，试问玄关十八公。
田中稻熟及时收，颗粒圆成免外求。一日归来古岩上，白云红树共悠悠。
为国谋深身自谋，飘然归泛五湖舟。虽云文种知几晚，未必忠魂为蠡羞。
多难频仍漫自伤，兵戈从古致凶荒。此身本合填沟壑，不见前贤卧首阳。
太白歌中昔未闻，佛天高处却逢君。姓名不落人间世，何事今朝不望云。
二十馀年侍禁闱，趋朝常早晚归迟。春坊一掬临分泪，记得垂髫受业时。
贫赋渔蓑却耐交，故人牵率政徒劳。十分拂袖归来是，何似当时莫去高。
君情妾意各西东，浊水清尘迥不同。借问承恩环燕辈，槿花能得几朝红。
忤旨婴鳞不自安，明朝密启与迁官。百僚举笏私相语，相国胸中得许宽。
僧道恩荣已受封，上庠儒者亦恩隆。福王又拜平原郡，幼主新封瀛国公。
一段无瑕白玉光，来从西域献君王。制成新样双龙鼎，庆寿宫中奉太皇。
汉朝卿相尽风云，司马题桥众又闻。何事不如杨得意，解搜贤哲荐明君。
一第中朝大义彰，数将封事悟明庄。河阳邸第三千里，祇为君亲去故乡。
嗔嫌此际忽狂歌，非想非因梦若何。世法营官官自腐，北邙留待市朝多。
广寒宫殿碧霄傍，散下霏霏风露香。斟酌姮娥怜我老，故窥书幌照人床。
栖函藏轴一轮中，种种难名宝网丛。莫道石盆无大地，只今成就圣王宫。
一乐堂悬百丈峰，郎君仙桂大夫松。春萝翠滴宫袍色，若个瑶台十二重。
台殿云深秋色微，君王初赐六宫衣。楼船泛罢归犹早，行遣才人斗射飞。
两年一剑为谁留，古邑重来四十秋。不是过辞元亮酒，知公偏爱赤松游。
白鹤山中采石归，绮云翠雨满春衣。补天千古无遗法，我欲因君问女希。
千顷膏腴紫塞秋，健儿耕作贵人收。金城遗迹犹堪按，只在忠良与国谋。
早起三朝当一工，老来贪睡不相同。偶然一次五更起，却用重眠到日中。
绝𪩘寒藤垂古月，秋江过雨湿仙花。柴门幽兴尤堪赏，遍遣银壶赊酒家。
国清尊胜北山隅，证果报恩同一区。地藏荒芜并报国，尚馀悟性斗牛墟。
朝游金谷莫东市，心忆平泉身海涯。化鹤归来人不识，春风开尽碧桃花。
尽道今年岁运恶，谁知岁运不关渠。一斋深处深深坐，老眼如灯照古书。
猛将谋臣气霭云，兴邦雪耻在奇勋。因思卫国琼瑶报，更忆吴人组练军。
东风拂拂到行朝，剪彩膺时下绛霄。不但剑歌随骑曲，行须仪凤舞云韶。
凿透巉岩不记春，山腰千古挂冰轮。谁知擘破三峰手，聊出婵娟戏路人。
日火烧空海欲乾，莲宫深处昼生寒。佛家一片清凉景，借与诗人尽日看。
望里南宫泼墨山，小窗残烛放舟还。从容毕竟输渔父，藕叶菱花泊浅湾。
翠峰高阁两相宜，独倚阑干注目时。休问江山非故国，且将爽气慰梁溪。
马嵬别后若为容，犹带宫妆醉晕红。把恨付春春不管，似将馀恨托西风。
千官班列未央宫，称贺盐池课复充。助顺固知天地力，由来威断自宸衷。
榴叶深青花骤红，疏疏篱上小亭东。微虫忽化飞蝴蝶，时斗朝阳复趁风。
栖栖陈蔡道何穷，此地今留俎豆宫。日暮平林天籁发，弦歌疑是鲁人风。
使君令尹各能文，政亦及民俱好春。考废祠贤端有以，后人当复嗣前尘。
龙瑞宫中种玉人，诛茅结室傍秋云。自言洞里山川别，此处千分未一分。
吾儒政事话头长，步步诗书可暂忘。齐相未知真不扰，无端逊与盖公堂。
备问嘉陵江水湄，百川东去尔西之。但教清浅源流在，天路朝宗会有期。
辋川佳胜古来稀，犹欠吾庄一段奇。丹荔子栽今结实，薰风满树绛囊垂。
一榻从容话岁寒，相忘共作布衣看。云台诸子成何事，万古清风一钓竿。
水国笼来到水村，也应怀土也怀恩。曾为闲客还同我，今日俱遥旧相门。
太和宫阙写黄图，匡庐旧称天子都。共是玉皇香案吏，不妨南北领香垆。
底叹兹岩省见稀，惯居故国看山围。应缘此日慰岑寂，聊遣清诗为发挥。
野老相传有九仙，尝游此地忽升天。霓旌鹤驭今何在，千古空岩锁暮烟。
典郡曾为百里侯，中心元只慕伊周。今朝五马西南去，重使三苗识邓攸。
不分前时忤主恩，已甘寂寞守长门。今朝却得君王顾，重入椒房拭泪痕。
武皇英气古无俦，解道平城遗朕忧。汗血龙媒十八万，单于台下猎清秋。
滕王高阁倚江浔，画栋珠帘岁月深。南浦西山晴复雨，后人朝暮几登临。
先朝抗疏柏台臣，云是南中第一人。二十年来持斧处，至今风动八闽春。
故人行役向边州，匹马今朝不少留。长路关山何日尽，满堂丝竹为君愁。
波摇岳动起潮湄，万国观风此一时。天子欲兴周礼乐，大官先盛汉威仪。
五湖四海仰仪形，道貌天真孰可名。偶泛仙舟来泽国，回先生后见先生。
燕士刻猴能集棘，艺称工巧古难之。请看扇坠木罂子，百件中藏物物奇。
古庙阴阴不记年，扬帆逆浪几舟船。我舟小泊沙洲下，也谂江神问济川。
梨花小院午风轻，谩理冰丝入太清。一片梧桐心未死，至今犹发断肠声。
捲起帘来见天下，千古丛林作话把。承天今日再堤撕，一段风光无缝罅。
污茵驭吏习边方，阿保宫人畏霍光。丞相马前人蹀血，病牛何足累阴阳。
耆旧漂零汉汝南，长鸣独与古无惭。萧萧风雨思君子，欲倚空窗听尔谈。
闻说重来谒九天，朝回归骑忽翩翩。城南旅馆无寻处，遥望闽云思渺然。
孝弟谨信泛爱众，亲仁犹未是全功。圣贤成法事物理，都在诗书六艺中。
古貌虬髯鹤发翁，醉吹长笛卧高峰。不知胸次藏何物，鼓舞春风宇宙中。
惨澹秋阴覆血痕，参差苏石倚蟠根。古来此是埋冤树，今日还栖战死魂。
多旨楼边古柳斜，龙渊寺里隔荷花。清风尽日无人管，半属僧家半妓家。
将军不知何代人，山下至今存古坟。当年史牒已莫考，空馀花卉扬清芬。
殿头昨夜报春残，尽放宫人赏牡丹。独有沈香亭北畔，一枝偏许八姨看。
曾住马山山麓寺，古槐垂荫接芳邻。今来恰好披图看，识得堂中旧主人。
无言可对辉天地，无理堪伸夺夜光。离相离名言语道，泼天高价不寻常。
万仞危岩古木低，翠屏回合上丹梯。桃花流水无人问，一路猿声夕照西。
新诗三复用功深，始信今人有古心。斗叶俪花儿辈事，唱高庙瑟有遗音。
都人士女各纷华，列肆飞楼事事嘉。政恐皇都无此致，万家流水一城花。
少傅奉诏朝京师，舣船生我淮之湄。宣和七年冬十月，犹是中原无事时。
古杉苍苍横斗文，其干十围阴蔽野。应到夜深山月来，林色天光迷上下。
倚天双剑古今闲，三尺高于四面山。若使火云烧得动，始应农器满人间。
东来言送故人轺，一岁维舟得此朝。同是挂帆分两地，西行人迩北人遥。
朝学中庸暮学诗，晚年长忆蚤年时。如今老大浑彫落，稍欲从君理系辞。
暂辍居留从洛邑，坐棠亦恐不多时。皇储新策闻求辅，位冠春宫更是谁。
静夜家家闭户眠，满城风雨骤寒天。号呼卖卜谁家子，想欠明朝籴米钱。
木落孤山墓草荒，梅花千古带诗香。吟魂仙去谁招得，独鹤一声幽恨长。
深村古木路三叉，路外溪流溪外沙。背水短篱花似雪，遥知不是四娘家。
玉函宫里列红颜，美酒清尊醉不还。春色自应天上好，那嗔长史出人间。
不画椒房百子图，销金帐下拥流苏。聊将鸥鹭沧洲趣，伴送江西古竹炉。
老眼逢书怯细看，抄书一事更应难。昨携如意敲新箨，右臂朝来作许酸。
汉家宫阙梦中归，几度毡房泪湿衣。惆怅不如边雁影，秋风犹得向南飞。
蓦直中原掌似平，范阳巢穴奈天成。未能太古全无事，黄帝如何不治兵。
金谷春来柳自黄，晓烟晴日映宫墙。不堪花下听歌处，却向长安忆洛阳。
故国城荒德未荒，年年椒奠湿中堂。迩来父子争天下，不信人间有让王。
吴公昔作河南尹，首唱儒风荐贾生。今日治平承祖德，可无推引助文明。
裹头保母性温存，不敢移身出内门。寻得描金龙凤纸，学摹国字教皇孙。
山本无情不解愁，年来底事也惊秋。古今阅尽兴亡恨，知为何人雪满头。
卓锡泓然一脉流，西湖明月浸千秋。道人踏到源来处，趺坐云间古石头。
宦情侬自本来无，君亦琳宫暂逸居。西华武夷俱绝胜，可教诗卷此时疏。
流行坎止事无多，举世营营自网罗。珍重主人真止矣，直如古井更无波。
长平山上紫云封，蜀老相传隐者宫。高树蔽天三十里，开花十丈舞春风。
新染罗衣窣地红，喜迎天仗宴春风。歌词若入君王听，不惜新声教六宫。
纸窗破碎网蜘蛛，古铁香炉灰半无。吟得诗成无笔在，闲寻枯炭壁间书。
镇日闲谈遂古初，郡中来问养生书。紫芝亦是商山草，此曲高歌我不如。
谁能饶舌强参禅，何用谈因更说缘。生死本来无大事，晨朝须起夜须眠。
江村古寺偶闲行，一饮全疑酒有灵。水底屈原应大笑，我今独醉众人醒。
古往天高事渺茫，争知灵媛不凄凉。月娥如有相思泪，秖待方诸寄两行。
云消紫盖旭堂暄，怀县桃花锦一川。治下江山兼管句，与君须结五峰缘。
贪泉一味少人知，自有诗题世所思。真怪当年吴刺史，顿令千古笑齐夷。
文非经国武非英，终日虚谈取盛名。至竟开门延羯寇，始知清论误苍生。
芙蓉冠子璚云裳，玉舄丝缠九凤凰。朝罢帝真三十六，方诸宫里读归藏。
透瓶九转有馀香，阅世情忘有未忘。一万人缘何日了，明朝烟水又茫茫。
李白题诗水西寺，古木回岩楼阁风。半醒半醉游三日，红白花开山雨中。
静室无尘少客过，新篁阴曳小坡陀。朝来始悟春归尽，风里杨花似雨多。
碧崖浮动白云低，山雨晴时水落溪。日午醉眠人未起，胜如骑马听朝鸡。
六出深封行路难，朝来人迹断空山。野船才到寒汀下，疑是前溪访戴还。
上清宫殿五云车，降下仙人萼绿华。怪得雪衣无个信，只将条脱寄羊家。
夷清韩颂古皆无，更得高平小楷书。旧相嘉篇题卷后，苏家能事复何如。
传道临春昔丽华，不从陈帝入隋家。独将亡国千年恨，留下双颦寄岸花。
千古英雄识汉才，天书西下百蛮开。江湖满地波声恶，薏苢归途莫浪猜。
柳塘花坞矮垣墙，帘捲东风砌草芳。天理流行随处见，盈虚伸缩可消详。
晋水秋沉铁钩锁，唐宫夜解玉连环。世间无限机心事，只在丹青伎俩间。
道字娇讹苦未成，淡蛾羞敛不胜情。有时歌罢下阶砌，闲把宫花独自行。
泽国寒深未见梅，东风何日到南枝。玉堂应有新消息，恐是人间未得知。
荆楚牛人驱厉气，安丰枣腊祀苍精。圣朝虽举前朝事，不为禳祈为劝耕。
崤函伊洛好家居，四十三年如覆盂。尽道蛾眉供一笑，安知倾国有胡雏。
巫峡迢迢旧楚宫，至今云雨暗丹枫。微生尽恋人间乐，只有襄王忆梦中。
半川斜日照寒流，骑马来经古渡头。欲问萧王冰合处，野烟衰草遍汀洲。
轻轻相亚凝如酥，宫树花装万万株。今赐酒卿时一盏，玉堂闲话道情无。
南潮胜韵此间无，醉本兰亭强学书。人物本朝还可恨，谁传燕老暮江图。
井田学校竟终天，盐铁舟车讫万年。隔绝古今萧与霍，空劳孔壁出尘编。
西城门外古壕清，太昊祠前春草生。早晚粗酬身计了，长为闲客此间行。
妇节夫忠古所难，使君此举义全安。高风不独传千古，解使声名动伯颜。
人间毁誉寻常耳，定脚江门我最真。千古真人千古眼，尧仁蹠暴总纤尘。
不法先王治用儒，拾身倾国事浮屠。堪嗟饿病台城日，曾得空王救死无。
黄尘久厌市朝梦，青蒻已孤鸥鹭盟。谁解携琴来此宿，夜深随意写江声。
炉火微红腊酒香，笑携诗卷坐空堂。文章自古无凭据，闲与三彭细细商。
春风法曲舞霓裳，绣罢深宫请赐香。司宝传言贵妃坐，真珠帘映雪衣娘。
塞北江南风壤殊，谁令绝漠锦氍毹。蹶张超距闲无事，何幸朝廷用郅都。
十二金钗对对铺，三千粉黛腻如酥。君王莫道六宫丑，一个西施已坏吴。
千古芝田人不到，深林继日拾琼瑰。从今为记晁夫子，曾到芝田百亩来。
暂拂尘襟思倍清，竹风山色乱泉声。安民功浅君恩重，又策羸蹄向古城。
琐声金掣阁门环，帘捲真珠十二间。别殿春风呼万岁，中丞新押散朝班。
山风吹晓作新岚，仙梦茫茫古石龛。欲识死生情切处，棺材峰上卓茆庵。
广文贫甚坐无毡，白璧朝来忽满前。但喜囊馀长吉句，绝胜家有窟郎钱。
南海西分驿路长，红尘飞惹汉宫香。奚囊自有明珠在，不带千金陆贾装。
月落青山露气清，山头黄石立峥嵘。萧条古庙无灯火，惟有西风草木声。
醉笔淋漓纪胜寻，重来尚想百年心。浪将一字殊先后，谁识朱弦太古音。
万古勋名百岁身，古人风采在今人。丹青纵有如神笔，难写胸中一点春。
携得长镵度雪峰，月明留宿洞仙宫。世人未识宾云曲，闲却林梢一笛风。
青山欲转绿溪回，古木春云掩复开。不识桃源在何处，但看流水落花来。
朝开暮落煎人老，无人为报东君道。留取秾红伴醉吟，莫教少女来吹扫。
三月边城没酒尝，朝朝饱饭索茶汤。有时吟苦心如醉，吟得惊人似醉狂。
家山福地古云魁，一日三峰秀气回。会散宝珠何处去，碧岩南洞白云堆。
征南幕府百蛮遥，拟勒功名宠圣朝。此日汉家铜柱在，何如海上赤城标。
纵横古帙散绳床，卧对疏帘卷夕阳。春去残花已无迹，娟娟新绿上筼筜。
掩泣临行致一言，妾身万死不须怜。圣朝不杀毛延寿，还有奸人学蔽贤。
阿母瑶池宴穆王，九天仙乐送琼浆。漫矜八骏行如电，归到人间国已亡。
朝来喜气溢层霄，侧听封人共祝尧。密雪正应歌九扈，疾雷先已破三苗。
愁里危肠日九回，今朝愁眼为花开。一枝斜倚向人笑，应报上林春信来。
人间未省有金国，地底唯知幸铁楼。忽见城头鹧鸪舞，卖花声断不胜愁。
风流自古吴王国，一一湖山尽胜游。上巳清明最佳节，万家临禊锦维舟。
闹蓝政自亦不恶，冷局由来未易知。开又争他桃李分，何缘同得芷兰时。
休将深浅问蛾眉，欲答蛾眉泪已垂。花样三千宫女面，何人不妒奉恩时。
通国无人敢挟书，峄山碑自篆虫鱼。至今览者赏奇古，先汉文章已不如。
卧游亭在古椿园，万里轺车出塞垣。天马一从随汉使，星槎谁复到河源。
刘岳张韩宣国威，赵张二相筑皇基。长淮咫尺分南北，泪湿秋风欲怨谁。
时和岁稔似熙丰，腊月仙京大雪中。殿阁园林都莹彻，云河不是水晶宫。
国是当时总是非，强将商鞅作皋夔。莫言天变浑无畏，不见雷轰党籍碑。
流光何处不供闲，眼见春光去复还。当日登临不可作，舞雩千古在人间。
朝朝蚤起挂南窗，要看梅花试晓妆。两树相挨前后发，老夫一月不烧香。
堆云积翠岧峣径，玉蝀金鳌宛转桥。坐倚古松宣赐宴，醉临盘石待回桡。
丞相长思煮泉时，郡侯催发只忧迟。吴关去国三千里，莫笑杨妃爱荔枝。
使君本住道家山，时访玄都太古坛。阴惠已能追许令，治功不独过韦丹。
泽国江山入战图，生民何计乐樵苏。凭君莫话封侯事，一将功成万骨枯。
万古人心万古看，中原如此可能安。先生醉倒东篱意，得恐驱驰老病难。
百花潭上转疏松，金碧彫残古寺空。只有草堂人不见，淡烟暗日马嘶风。
朔风潇潇沙欲飞，翠凫黄犊寒相依。古梅一夕倚檐发，吾爱吾庐春已归。
相唤相呼上巳游，国人无日不思周。近来烽火遭三月，那得闲杯逐水流。
野褐芒鞋六尺藤，好溪山处几番登。明朝又复归城市，百亩松风属老僧。
天孙夜度玉潢清，内托银盘涌化生。秋思未多团扇在，拟题宫怨月分明。
毫端真敌万人军，蔬笋能空粉黛群。机幕昼闲仍吊古，不胜东合好郎君。
八月棠梨露叶红，荒陂古水湛青铜。秋风依旧岩前路，高下寒山落日中。
溪自是溪山自山，溪山不与我人闲。古往今来只如此，看尽人闲忙与闲。
千仞悬崖挂古松，飞泉一道泻淙淙。就中想像堪描处，两个山僧扶短筇。
蜀地名花擅古今，一枝气可压千林。讥弹更到无香处，常恨人言太刻深。
习池今在小长干，魏国传来紫牡丹。不用新红临水照，醉时还倒接䍠看。
天地春回万寿杯，宫云留雪玉崔嵬。晓供帖子琼幡重，携得韶风下殿来。
世道支撑尽要人，阅人多后眼通神。一朝相去三丞相，今昔同归识认亲。
天花万树宝宫来，云际千峰向水开。闻道湖村佳景色，断烟疏柳出楼台。
古来经训拟菑畬，谁似昌黎训阿符。笑我林塘风月夜，西窗梦里听咿唔。
醉里临风吊屈原，楚吟空赋远游篇。凌空语气谁能解，千古惟应待我传。
倚天翠壁夹黄流，伛偻呕哑挽上舟。今古英雄愁绝处，夕阳筹笔驿东头。
古木槎牙知几年，一丛修竹翠依然。空山莫道多寥落，自有春风到日边。
驱驱席不暂安时，勤苦终朝景易移。达得物情深道理，无为堪作后人师。
水阔云深古路赊，五湖禅侣共同家。夜来喜得真消息，无影林中圬木花。
偶遵令甲得劭农，词鄙唯期与俗通。乍可催科成政拙，且须忧国愿年丰。
衮衮河流隔太行，盘盘关路接荥阳。曹瞒已去温侯死，赢得悲歌古战场。
祸根妃子尝珍嗜，今日何须有荔枝。玉树后庭那结实，也能亡国更堪悲。
画史皆明造化功，清江不与会稽同。古今吟咏多高致，岂必林家香影中。
㸌尔青天一电流，山头白虎迥惊愁。不辞顽质长刳剖，相国功多也属镂。
柔枝弱蔓不胜春，竹里薰风锦样新。滋味虽然异南国，免教长路起红尘。
世间无事可关心，只有丰年愿最深。春旱恼人头欲白，朝来一雨万黄金。
花映岩廊近紫宸，宫官行酒过三巡。共携满袖香烟出，散作都城十日春。
骄阳赫赫转秋阴，便觉萧然鬓影侵。世事炎凉俄忽尔，闲来物理静推寻。
宫阙犹存隔薜萝，一抔斜日几人过。醉魂未必依寒寺，应入青州作酒魔。
齐云楼上大飞沙，楚国祠前箭似麻。事业总随流水去，空馀人唱石榴花。
荒郊古陌时时断，野水浮云处处秋。唯有河边衰柳树，蝉声相送到扬州。
玉辇离宫驻未回，金吾夜报柏梁灾。可怜粉黛成灰烬，错指长门是化台。
堂前多种紫荆枝，堂上能啼白发儿。但恨后来风雅废，南陔不似古人诗。
秃尾驴嘶小市门，侧篷帆过古城村。此生感慨知何限，斗酒新丰不足论。
宁国城中听雨眠，元龙楼阁半青天。翻疑句曲山中夜，万壑松涛落枕边。
五云金紫涌仙宫，十八湾尖第一峰。木石阴阴风飒飒，方池掬看小神龙。
远人莫愁行路难，故乡万里应须还。明朝得风到池口，回首不见蛾眉山。
野韭青青黄鼠肥，地椒细细白翎飞。郎君怯薛今朝出，请得官钱买酒归。
野店相逢匹马黄，画楼红烛照霓裳。虬髯自是前生貌，莫向扶馀作国王。
鲁国潸然可柰何，洛阳年少更能多。静中怕似奸和妇，换作临风两韵歌。
彩云宫殿月阑干，翠袖春风倚暮寒。马上琵琶愁未已，不须重展画图看。
酒满长生瘿木瓢，花开仙馆宴春宵。飞琼何事坚辞饮，应恐清都误早朝。
庐阜归心久未降，梦魂时复渡湓江。忽惊古寺秋庭上，翠蹙烟峦对矮窗。
国色宫妆倚槛新，一樽堪自对残春。即令解语应相笑，何必看花定主人。
强记师承道古先，无穷新意出尘编。一言有补天颜动，全胜三军贺凯旋。
艳阳朝气杏花天，楼上青山湖上船。风雨临池看醉墨，令人长忆酒中仙。
二月三朝春未中，文昌生日汝相同。年今二九非初学，及早成章慰乃翁。
洛花移种到松江，国色天香内样妆。老里懒边无好思，为渠觅句却穷忙。
文杏沙棠代代殃，露台不作作阿房。古来尧禹卑宫室，不为丹朱与太康。
洛阳宫殿锁晴烟，唐汉以来书可传。多少升沉都不见，空馀四面旧山川。
当时四海一刘备，至此已堪悲失脚。出语翻为乐国想，是人止可偏方著。
一机蜀锦著纱笼，不放纤尘到水宫。但觉晓寒金掌重，仙人危立白云中。
古椿朝菌已忘年，贫病宁须更问天。石弹不妨随物化，自求鸮炙自应便。
飘浮瑞雪洒长空，混合乾坤万象同。殿阁嶙峋如叠玉，凌晨人步广寒宫。
中原无鹿海无波，凤辇鸾旗出幸多。今日故宫归寂寞，太平功业在山河。
珠襦适足贾身祸，金碗传闻落世闲。惭愧汉文遗治命，瓦棺深葬霸陵山。
国士提携最少年，青衫联袂洛城前。重来恸哭西州路，万树棠梨咽暮蝉。
草庵何似清风楼，更在空中最上头。眼界豁开无畛域，枯藤古木暮烟浮。
四朝勋业载旗常，九十精神正寿康。燕翼自当传百世，岂徒书法付诸郎。
西宫白日静波流，小殿玲珑夹御沟。花树重重春烂熳，游人偷上洗妆楼。
旧说吾邦岩谷多，历观无愈此嵯峨。今朝唤渡仍冲雨，惭愧溪神不我诃。
华夷兵合汴城围，应举书生翰墨辉。斜虎已逃宫驾乱，腐儒犹整旧襕衣。
古干横斜意自奇，半开半蕊亦相宜。寒时悔不前村觅，知是溪桥第几枝。
蕊笈琅函受秘文，清虚道合玉晨君。瑶台夜静朝真久，金屋春寒阅箓勤。
功名蚁穴梦南柯，投老空门不较多。试看铁牛无用处，横身终古负黄河。
艳蕊连翩映彩霞，独将倾国殿春华。虚疑五色文通华，散作平章万树花。
三殿鳌山引鹊桥，内庭银烛映层霄。都人白首游灯市，下马宫门颂帝尧。
昨日北风今日强，归船又过斫柴江。浮槎却被春流误，挂在沙头古柳桩。
仰枕糟丘俯墨池，左提大剑右毛锥。朝兰夕菊都餐却，更斫生柴烂煮诗。
驱使花枝苦未休，平章诗句政冥搜。无端一窦西窗日，不遣吾人略小留。
五年南国钓烟波，妙手从来所得多。鱼引盈车竿不挠，几人施舍似詹何。
真有鬼谣藏古锦，曷须尘阀眩鸟衣。但看湖上波光里，不欠当年小院归。
燕国将军善主盟，新封诗将一军惊。范家老子登坛后，鼓出胸中十万兵。
为向平时寻古风，幅巾芒履走尘中。俗人不识烟霞客，唤作无知卖药翁。
海内群雄逐鹿时，虬髯一见识英姿。牖窥已叹尚书妇，野拜仍惊柱国儿。
若将初节订贤愚，圣哲功名古亦无。一代儒宗忧国意，当年几落伪金诛。
呼儿买米得新粳，渔村且喜见秋成。今朝尝新莫草草，好钓鲈鱼来煮羹。
丹山高处坐龙宫，山下人归润泽中。北马一尘飞不到，危时方见有神功。
远望云山隔秋水，近看古木拥陂陀。居然相对六君子，正直特立无偏颇。
草根秋老乱虫催，百子池头共戏来。莫漫雕盆夸胜具，半闲丞相早朝回。
数点飞花覆短莎，风光初暖已胜罗。连朝不向东园去，红渐稀疏绿渐多。
谢公潜有东山意，已向朱门启洞门。大隐犹疑恋朝市，不如名作罢归园。
千岩万壑倚晴空，此洞真奇迥不同。未数洞天三十六，想移当日太清宫。
凤凰楼观冷横秋，桥下长波入海流。千百年来旧朝市，几番人向此经由。
月钱常是散千缗，大例关支不是恩。南国女官呼姓字，只愁国语不能翻。
玉堂老鹤仙骑去，白雪满空何处寻。昨夜飞来峰顶月，分明照见古人心。
一阳萌动黄宫下，正是寒威合海时。闭户先生莫惆怅，雷行龙跃定前期。
不是冲寒欲避春，古来辞富不辞贫。高之孤竹求仁辈，卑是羊裘钓雪人。
大豁□幽彻洞天，分明平地有蓬山。朝元□□归何晚，故敞瑶扃白日闲。
动身尚懒那堪事，学古无成罢读书。枕上侧眠听语燕，池边小立看游鱼。
巧将歌舞学西施，宛见吴宫第一枝。秪恐当时浣纱处，风流翻不似今时。
故国间居四十年，疏慵虽乐怕违天。天应尚念疏慵态，又使闲居瘴海边。
古树森沈俯碧湾，江花拥雪正漫漫。海门潮落舟归晚，铁笛几声人倚阑。
风中的皪月中看，解作人间五月寒。一似汉宫梳洗了，玉珑璁压翠云冠。
屠肆监门一贱微，信陵交结国人非。当时不是二君计，匹马那能解赵围。
屈指中朝请剑年，主恩明白赐归田。春来秦望山头好，大有长安白日悬。
山柳叶疏容夜月，古松枝劲起秋风。定知明日便回首，百里牛矶烟雾中。
庙社崇严祀典尊，四时亲荐礼弥敦。圣诚感格神如在，国祚绵绵福庆蕃。
下秧已觉齿生津，坐想堆盘雨夜春。政恐厨人无变馔，庾郎贫不似吾贫。
月落吴宫夜欲分，笙歌一曲不堪闻。凡心也解非仙骨，漫说乘鸾向彩云。
暂解征骖野水湄，卷衣上马夜何其。客愁政自不堪说，残月一声闻子规。
谪仙捉月古今传，我访遗踪似未然。山下浊流长混混，夜深安得水中天。
薰然真腊水沉片，烝以洞庭春雪花。只得掾曹作南董，国香未向俗人夸。
披裘曳杖歌西颢，宋玉悲秋空懆懆。长寿宫前遇老樵，伴我罗浮拾瑶草。
笛声吹起白云秋，两袖天风独倚楼。北望中原何处是，落霞孤鹜古今愁。
去年今夕晴还雨，今岁连朝雨忽晴。不请高人来共看，月华肯□十分明。
绿萝烟暝夕阳收，何处𤠔啼更倚楼。京国故人分别久，楚云湘水共关愁。
伐木宁辞活计疏，苍苔白石雨晴初。归来饱饭黄昏后，还向窗前读古书。
华亭霁色满今朝，云里樯竿去转遥。莫怪山前深复浅，清淮一日两回潮。
阖闾城边回短棹，行行烟柳入江皋。萋迷碧草吴宫里，春色年年发绛桃。
陆沉自昔汉宫门，削牍闲锄苜蓿园。一饱岂堪持饲客，秋风天马共衔恩。
不论青紫已离离，烟湿春畦手自治。一笑摩挲空洞腹，是间尽纳几须弥。
高花古柳傍城闉，游目江城次第新。百感中来倚惆怅，满城烟雨满城春。
乐游原上竞繁华，骑出天南白鼻□。宫锦不愁清露湿，五陵松柏绚朝霞。
近篱青蕊欲成金，料理衰翁伴醉吟。醽醁偶从天上得，白头还对竹坡斟。
细肋朝来正割鲜，瓦瓶先腊湛寒泉。香栖枳棘宁多日，断送横飞上九天。
各执梅枝不执鞭，涉溪穿竹过林烟。景纯梦里经行处，直到青溪古洞天。
百里江天指顾中，大夫真有古人风。似闻斋馆成功久，应许馀材入泮宫。
迟迟昼景转庭除，似觉今朝化日舒。印篆旋添香晷刻，绣床暗积线工夫。
富贵自知当自信，耆鲐福并固修长。阴阳可测非天理，男子人知亦易量。
诗翁曾住玉皇家，刚与梅花定等差。染上鞠衣宫样浅，练裙缟帨觉无华。
梁园千古见风流，醉上任楼复谢楼。相遇片言心便倒，腰间含笑解吴钩。
披香寻径百花中，蝶引蜂随路不穷。但见凌霄缠古木，洞天应与碧虚通。
故国龙舟休水调，高城雉堞尚云间。蜀冈朝雨如轻雾，不见春江草外山。
榆关北望阵云高，五月天风吹战袍。共说总戎王相国，十年身佩旧虔刀。
长信深沉天路遥，玉阶凉露湿宫袍。不辞团扇轻抛掷，双燕俄惊别旧巢。
一到山头却下山，终朝只在翠微间。白云本是无心物，何事高低伴往还。
频倚银屏理凤笙，调中幽意起春情。因思往事成惆怅，不得缑山和一声。
吴起南奔魏国荒，必听公叔失贤良。无谋纵欲离安邑，可免河沟徙大梁。
黄屋萧然四野清，菲泉从此亦嘉名。酒池春水三千斛，不洗周王万国兵。
慈亲辛苦教儿专，祇计诗书不计钱。岂为暮年资禄养，能通官政是家传。
牵经引礼人谁听，是古非今世共憎。何似对花倾绿酒，自歌一曲醉腾腾。
旧馆彤云谁解赋，朱光绿润感遗芳。词人自古伤流落，安得移根贡玉堂。
偶然人迹到溪南，蓬壁周遭尽紫岚。山为不深嫌我住，一朝风雨拆茅庵。
寿宅虽然已预营，手栽松柏待亭亭。童颜鹤发身强健，长对商山万古青。
古陌风尘点客衣，送春君亦伴春归。东风不管离人恨，吹落杨花满地飞。
平步飘然上玉堂，也来江祖钓沧浪。一生不得文章力，犹有虚名万古光。
香鞯绣轭急朝昏，李陌桃蹊不尽樽。满席落花人睡起，始知春兴属柴门。
一峰高起塞天关，堪作皇家外屏山。可惜化工安著远，半遮中国半遮蛮。
灵苗移自明珠浦，培灌经年花未蕃。漫把国书方国器，识之难似种之难。
声貌由来固绝伦，今朝共许占残春。当歌莫怪频垂泪，得地翻惭早失身。
仓麓云侵古渡头，前山影带碧波浮。歌声何处迎归客，风度牛羊一笛秋。
银界参差百万重，春虫乱扑夜窗风。谁知千古经纶意，祇在青青汗简中。
茫茫今古大棋枰，兴败输赢局局争。毕竟有时双歇手，回头一笑枉生情。
古佛舒光照夜遥，微明欲灺倩谁挑。福田中有光明藏，试遣周郎问小乔。
清风楼下两溪春，三十馀年一梦新。欲识玉皇香案吏，水晶宫主谪仙人。
翠华高驻广寒宫，万户千门宝炬红。瞻仰君王大明德，还如丽日正天中。
天香国色为谁栽，蜂蝶纷纷逐影来。惟有多情红袖在，玉壶相向独徘徊。
三朝备福尊寿乐，七秩修龄古更稀。问寝龙楼家法在，鸡鸣步辇过慈帏。
正学祠堂冷不扃，忠魂千古哭山灵。兴王一姓犹甘死，管魏能无污汗青。
廿载青衫阅岁华，殡宫遥映夕阳斜。春风何处山阳笛，落尽棠梨万树花。
春风吹雨洒旗竿，得出深宫不怕寒。夸道自家能走马，团中横过觅人看。
浅倾西国蒲萄酒，小嚼南州豆蔻花。更拂乌丝写新句，此翁可惜老天涯。
紫宸朝退晓光寒，百吏奔曹一吏闲。便可云卿称散秩，柰何名籍尚人间。
海藏龙宫五千卷，口角流涎方诵遍。不如烦此六丁神，一日与君推百转。
奉春前日策和亲，夷夏雌雄恰始分。今日呼韩朝渭上，如何万里嫁昭君。
花朝风雨阻清游，便蹑棕鞋上小舟。白发周郎留共饮，大吴桥下酒如油。
风飘白露井梧落，叶上丸丸缀灵药。琴枝连理凤鸣晨，辘轳双转银瓶索。
俯视纷华等秕糠，随时邀乐任嫔嫱。宫中斗草知多少，自有金芝冠众芳。
大抵孤忠报国难，古今共是一长叹。玉关还路春无绿，定远归来鬓已斑。
礼仪三百复三千，酬酢天机理必然。寒即加衣饥即食，孰为末后孰为先。
天寒江国霜如雪，草木无情尽摧折。不知春意到江南，疏影横斜半窗月。
氤氲水殿荡朝阳，夜涨桃花锦水香。珍鸟千行看不禁，自将金弹打鸳鸯。
方床藤枕梦蘧蘧，睡足高堂乐有馀。茶乳泛瓯香篆息，明窗重理读残书。
洪都山水北宫西，不似元婴未解迷。客去寻春人已往，惊猿空有晓来啼。
矮屋檐前老桂丛，清阴分破广寒宫。谁知万古香无价，藏在黄金一粟中。
露桃香泛冷胭脂，低映相思玉树枝。看取广寒宫殿去，涌金香泛月来时。
古树萧萧罨暮云，飞来孤鸟不成群。月明今夜谁同看，冀北江南我共君。
草色泉声向晚多，故宫犹嵌碧山阿。门前飒飒松风起，似听当年黄竹歌。
共向珠宫汗漫游，浦云榕叶暗江流。他时京国应相忆，细雨孤蓬上钓舟。
剪蜡霜前色太深，何如万萼占春阴。今朝懒不行花径，插遍铜彝供石林。
桂林云物画漫漫，雨里花开雨里残。惟有今朝好风景，樱桃含笑柳眉攒。
盘蔬盂饭趁朝饥，争指枯肠作地基。不觉南山新笋蕨，搀先占却未多时。
马跑泉水水西头，当日帝丘成古丘。遥见双林青霭合，尚思千骑翠华游。
我羡怡斋去又来，涧边无一点尘埃。高风凛凛照今古，有口不谈声似雷。
腊雪已知收岁事，快晴喜复上朝晖。清樽要及东城醉，趁取风光未苦飞。
羽书昨夜下长安，胡骑骎骎犯蜀关。愁杀闺中年少妇，朝朝空望戍夫还。
四月东风渐渐和，流波细细出官河。诗人策马红桥过，御柳今朝丝较多。
伏阁朝廷一谏官，白头武将亦欢颜。要知此喜非私喜，为救孤忠去巨奸。
圣人夜宴蓬莱殿，星汉沉沉玉漏迟。楼角轻云捧新月，宫人笑指似蛾眉。
侧影频移未退朝，喜逢贤相日从高。当时不有樊姬问，令尹何由进叔敖。
铿铿千古峄山桐，金石声来造化中。谁道元和无复致，为君堂上起薰风。
绊云偷影玉儿神，楚楚宫钗月到门。祗恨抱香同一死，几多风焰喝娇魂。
悠悠千载五湖心，古庙无人锁绿阴。为问功成肥遁后，不知何术累千金。
去国多年别九重，草茅名姓简宸衷。此生何处瞻天表，惟有清宵梦寐中。
参差台殿绿云中，四面筼筜一径通。曾读华阳真诰上，神仙居在碧琳宫。
不见西湖处士星，俨然风月为谁明。当时寂寞孤山下，两句诗成万古名。
石头细路长苍苔，古木阴阴宝刹开。莫道山中无惠远，时时人访虎溪来。
曲生有理何曾浊，公子无肠却最佳。罗馔宁同富儿饮，带糟聊慰老饕怀。
清川曲岸进迟迟，采得菊花三两枝。撚弄秋香斜日下，有怀江国去年时。
嬴家宫阙五云开，中有仙人凤女台。箫罢倚阑妆似玉，暗惊箫史跨龙来。
妙理难观旨甚深，欲知无欲是无心。茅庵不异人间世，河上真人自可寻。
江头千树白茫茫，空谷佳人未洗妆。一曲霓裳舞初破，寿阳春色到宫嫱。
日午停骖暑气收，参天古木乱蝉秋。绝怜好景添清兴，为写新诗纪胜游。
流水无情去不还，白杨青草满前山。古今多少兴亡事，人自劳劳亭自闲。
自古名高众毁归，又应身退是知机。林风惊断西窗梦，一夜愁声忆翠微。
一緉芒鞋四海忙，何如回首觅灵光。为言鹿苑无生诀，即是龙宫不死方。
玉署词华照紫泥，逢人不慱铸金蹄。绿杨庭馆闲风月，朝退从容每自题。
渺渺秋江浸月宫，扁舟来往一丝风。锦鳞钓得浑闲事，万象包罗指顾中。
扶藤来访古招提，月壑云天分外奇。料得山林暗相贺，苍崖今日有新诗。
杨岐山下出灵泉，与海相通亘古传。汹涌便知天欲雨，为言阴石不须鞭。
连朝雨急卧不起，清晓篷窗试一开。水面双双轻燕去，沙头个个白鸥来。
早朝骑马赴长途，诗骨冲寒细欲无。此夜小斋风雪里，有人高枕卧江湖。
不将奇计试强秦，一介狂生衣褐贫。马上匆匆谈六国，何如来就种瓜人。
献玉者三付身外，与马为二合田间。亦知此足无人缚，政恐有文移北山。
海门孤屿涌中流，千古龙祠在上头。记得双旌苍水使，春风一舸下渝州。
江头片石星霜老，古昔曾经砺太阿。可惜英雄收不得，年年风雨倩人磨。
去春舟发朝天驿，今夏朝天岭上回。水陆朝天行已遍，朝天从此上金台。
水为灵符冲和液，火是丹枢混沌精。会在宫中凝结处，自然结蕊复生英。
犀箸金槃不暇尝，更须石上捣黄粱。数钱未免河东旧，不识前朝大练光。
论文尊酒意欢然，蜡炬高烧夜色鲜。得婿端同权相国，传经更似老韦贤。
点检春工首到梅，枝枝羞涩未全开。试看诗句相料理，换得清香入梦来。
绣幄珠帘护宝栏，露华犹自怯朝寒。呼童暖酒浇檀晕，春色偏怜带醉看。
人臣思国似思亲，忠孝从来不可分。更与诸君聊秣马，尽登高处望尧云。
急雨初收宫殿明，红薇花落暑风清。忽传午正惊残梦，寂寂西轩喜鹊声。
岭上山川近瘴乡，雁飞不到古虔阳。孤舟今夜思家客，北望南飞雁一行。
东家姊妹惜春风，每倩旁人为理容。待到夜深车马散，鼓楼偷去拜先锋。
人闲蛮触日干戈，暮四朝三都几何。此去莫忧瓶粟罄，西山雨足蕨薇多。
断肠分手各风烟，肺病几时朝日边。同辇随君侍君侧，自称臣是酒中仙。
咸平天地物皆春，容得先生赋隐沦。一夜湖山风月白，梅花千古亦传神。
使君千骑出重城，对镜心闲似水清。岂但邦人安善政，波间鸥鸟亦无惊。
太平胜事古难并，且尽清欢伴醉醒。座上少年三馆秀，也知傍有老人星。
浮云不动月微明，锦帐香寒梦易惊。犹觉春风花未发，独闻宫漏出重城。
高塔六街无不见，塔边名出秪吾师。尝闻朝客多相□，记得□□数句诗。
虎符新合晚芳天，良会难并乐与贤。心愧白公求治切，下车三月始开筵。
神宫钟动启金扉，祝帛祠官候衮衣。风静燎凝烟霭霭，林深松袅雾霏霏。
偶趁新凉理钓船，秋云映水色澄鲜。渔童解撒拦江网，剩得槎头缩项鳊。
闺中此意谁解知，遥忆秋山连理枝。孤鸾别鹤云中操，蹑凤攀龙未是奇。
凿开灵岩玲珑晓，一窍圆光似月明。照古照今传万代，不知谁向此安名。
月明如镜酒如空，响谷清声出汉宫。怪得中庭红叶堕，琉璃帐底唱回风。
野老山园未省开，今朝何事客俱来。炎荒有此清凉地，剪水装林绝点埃。
吴波亭下系扁舟，轻雨轻烟又麦秋。乌兔衔将日月去，江山管定古今愁。
日映西陵松柏枝，下台相顾一相思。朝来乐府长歌曲，唱著君王自作词。
古塘秋晓净烟沙，篱落西风菊自花。满目红尘无着处，半帘残日隔溪斜。
几年南国乡心合，万里滇池辔首联。祖帐暂留樽酒话，世情觑破复何言。
明月虽圆有缺时，合欢安有百年期。故令六六深宫女，泪落君前自不知。
我所思兮在桂林，感君屡致瑶华音。纵令一语不相荐，终是悠悠千古心。
绵绵渺渺楚云繁，万里西归望国门。禅子初心易凄断，秋风莫上少陵原。
难开笑口忆小杜，今岁江湖雁未飞。政使菊花无可□，□当烂醉更忘归。
往在秦淮问六朝，江楼祇有女吹箫。昭阳太极无行路，岁岁鹅黄上柳条。
缀雪融酥各自芳，两般颜色一般香。瑶池会罢朝元客，缟素仙裳问道装。
八月望夜题此画，莲花漏冷秋沈沈。仁人义士不可见，万叠好山千古心。
欲呼弥勒下天宫，云叶森森意已浓。尘世为霖消底物，葛陂龙是向来筇。
七国纷纷睨上都，将军东下夜平吴。可怜赐食堪惆怅，争似吾皇礼硕儒。
燕公未肯祖虚无，悍俗归仁举国书。莫道邦人都背德，壁间犹有海潮图。
野水空山拜墓堂，松风湿翠洒衣裳。行人欲问前朝事，翁仲无言对夕阳。
雅颂形容各训笺，后妃基化国风先。卷分二十求深旨，亲著全经正论篇。
一醉宁知百丑彰，当时意气自洋洋。朝来酒醒回看醉，恨不人前把面藏。
舟泊黄陵古庙前，湘云笼月净娟娟。酒醒孤坐蓬窗底，听彻龙吟未就眠。
拄笏朝朝见翠屏，瑶琴色映数峰青。陶公自有无弦者，写出元音满讼庭。
杵臼程婴事不同，托孤犹足亚桐宫。高风千载无人继，一节还宜数霍公。
齐心不倦自朝真，岂为修仙欲济人。天上香风吹楚泽，江南江北镇成春。
大钧生物有奇功，润泽吹嘘雨又风。榴子桂花今古事，一枝要比五枝红。
江云山翠借朝凉，晚日晴波挟暑光。旧说长江无六月，暮春已自不禁当。
萧洒城南尺五天，昼凉高枕梦游仙。劳君挥翰紫宸里，汗浥朝衣不得眠。
秋风落尽故宫槐，江上芙蓉并蒂开。留得君王不归去，凤凰山下起楼台。
仙子何年化鹤群，至今名姓只空闻。我来欲访前朝事，怅望九仙惟白云。
乌衔霁色朝迎马，蟾吐澄辉夜照眠。日月于君已如此，不须星历问行年。
养就丹砂雪作团，终朝俛啄近琅玕。三山碧海休归去，好向瑶池弄羽翰。
乱树高亭驻落晖，鹍弦慢拨羽觞飞。古今多少风骚客，谁向花前不醉归。
朱户未闻迎彩燕，东郊先报舞云翘。姜任盛德符青史，金屋千春奉圣朝。
不今不古不朝昏，只与南山伴白云。我既无声亦无臭，众生当以不闻闻。
下帘宴坐自焚香，酒力醒时冬夜长。忧国寸心应未炉，夜深频起看天狼。
朝来又入扬州郭，千万中人识者谁。唯有来嵩曾画我，依稀见似昔年时。
一派宫商石壁中，此腔不与世人同。分明水府真韶乐，几换兴亡曲未终。
能说齐论与鲁论，世儒希合便纷纷。何曾后学皆传信，祇有奸名万古闻。
细柳营中柝夜停，衣冠朝野惜精灵。无烦更树中郎碣，潮海千山尽勒铭。
蛮江春色接瑶京，江岸桃花流水声。他日双凫来谒帝，蓬莱宫畔笑相迎。
朝罢东皇放玉鸾，霜罗薄袖绿裙单。贪看修竹忘归路，不管人间日暮寒。
世有英明善治君，奸雄屈伏作能臣。尽忠于国人臣事，底事甘为跋扈人。
泛索坤宁日一羊，自从正位控辞章。好生躬俭超千古，风化宫嫔只淡妆。
日没未没雾索山，古寺松门欲上关。尚有香风泛衣袖，儿童知我探春还。
牛衣不煖梦初回，声切严城角弄梅。旋理敝裘骖蹇足，披霜得个为公来。
故国名花夐不同，景阳机里织春风。莫将丽质惊丹卉，只把孤根托化工。
结草为衣类鹤翎，初来一味服黄精。宫莺几处衔花出，犹向山中认得声。
百万胡儿犯大朝，奔南狩北恨迢迢。我非办得中兴事，一点英灵死不消。
海岳庵头石路通，结茅人似米南宫。醉来徙倚穷双目，误指青山作画中。
万仞峰排千剑束，孤舟夜系峰头宿。蛮溪雪坏蜀江倾，滟滪朝来大如屋。
幸有牛衣暖似春，可曾半字日边人。不知相国何为者，撩得诸公屋大嗔。
天理生生本不穷，要从知觉验流通。若知体用元无间，始笑前来说异同。
岁久携家住白云，春风行乐任天真。颓然醉貌衣冠古，应是鹿门山下人。
鹤驾通宵入问安，龙墀清晚押朝班。天颜喜见重轮月，春色先回万岁山。
五色云英生海月，能饮南方赤龙血。生冷宫中住雌雄，紫金台上凝霜雪。
秋来几度送游人，黄叶丹枫把酒频。不似今朝分手处，断肠回首万重云。
东郊青土尚崔嵬，疑是巴王筑此台。回首当时歌舞地，六宫今尽没黄埃。
独上须弥古洞前，四溟如带罩深烟。去天尺五凭谁说，兜率还闻路八千。
旧宫深锁土墙低，书卷荒凉俎豆泥。见说北郊夫子在，三迁直向雪边栖。
夜诵都忘浪枕喧，尔家江月旧楼存。新来转使朝宗近，目送风帆到海门。
一吸龙泉万虑清，更寻古洞入柴荆。桃花落尽春无路，独许骑鸾上玉京。
昨向居庸剑戟过，今朝流水是洋河。无数黄旗呵过客，有时青草站鸣驼。
政术遥传京兆张，笑谈为治定循良。诸生相见宜相勉，正是风骚屈宋乡。
古藤阴下醉中休，谁与低眉唱此愁。团扇他年书好句，平生知已识儋州。
我向青山学懒慵，君还古寺振高踪。他年法雨诸天集，惊起潭中久卧龙。
翠筱娟娟古木秋，山林𨚗复网罗忧。随时饮啄随枝宿，莫向西风叹白头。
辟俗寻常昼掩门，弄丸聊复了朝昏。折梅且寄春风信，终待相逢慰渴魂。
繁英暮落早还开，偏向江南处处栽。北客见时三叹息，扶桑国里海船来。
江山千里接仁封，都在东南秀气中。借问玉皇香案吏，蓬莱何似水晶宫。
大化周流不暂停，从来息处见其生。冰轮万古长如此，本体何曾有晦明。
艾虎钗头映翠翘，菖蒲泛酒舞宫腰。不须更铸江心照，皇帝聪明一似尧。
少日诗如雨不晴，恨无题目可酬春。今朝到却西湖上，无奈诗何尽让人。
明镜佳期故未忘，月圆人缺恨何长。阳台朝暮谁为主，梦里时时怨楚王。
诈腐为阉几十春，朝欢暮狎宠无伦。休分长信并文信，假父如今又象真。
蛾眉马首向西戎，独抱琵琶叹晚风。曲罢徘徊青海月，新声已入弋阳宫。
敬为生朝举一觞，短歌歌罢意偏长。愿言寿考宜孙子，绿鬓朱颜乐未央。
茧馆轻寒晓漏残，春阴桑柘碧于蓝。宵衣愿治先农事，故敕宫娥学养蚕。
月陂春色满花枝，国色天香照雪肌。当日栽陪恐无地，如今谁保旧园池。
浮生岁月易蹉跎，交谊知心苦不多。几欲开怀难觅伴，只应怀古独高歌。
屼屼包山倚具区，灵威曾得入旬馀。当年谋国臣何拙，不取黄金取禹书。
东关东偏曹娥碑，今古流传绝妙词。洪涛骇浪翻沧海，要识人间孝女祠。
因宿秋山懒画眉，入宫岁早宠恩迟。诗成莫写沟中叶，流到人间是几时。
新柳丝丝点落梅，莫愁湖上暮潮回。春光依旧江乡好，还向南朝寺里来。
性外初非更有心，只于理内别虚灵。虚灵妙用由斯出，故主吾身统性情。
老夫不是爱长歌，恐把流光混里过。一啸胸中无限量，古今天地在包罗。
浇书满挹浮蛆瓮，摊饭横眠梦蝶床。莫笑山翁见机晚，也胜朝市一生忙。
鲸鲵东徙燧烟消，海国风生杀气遥。一自伏波南渡后，狂澜谁更树铜标。
乘兴移尊傍翠萝，美人秉烛对花歌。蕊宫自与人间异，春色偏于夜里多。
仙岛遥传海若通，当年献宝蕊珠宫。至今玉槛清池上，犹自晶荧彻碧空。
葵花已过菊花开，万里西风拂面来。问字今朝几人至，细看屐齿破苍苔。
宝祚河宫一向清，龟鱼天篆益分明。近臣谁献登封草，五岳齐呼万岁声。
花开不肯待春融，恐混繁枝深浅红。洁白天然贞女操，清癯独立古人风。
秋色朝来已十分，远山清瘦露云根。芙蕖昨夜惊风雨，叶叶流香有泪痕。
江上青山日欲晡，幽花小纸墨模糊。华清宫殿生秋草，零落滕王蛱蝶图。
钓舟远隔菰蒲雨，酒幔轻飘菡萏风。彷佛层城鳌背上，万家帘幕水晶宫。
谁作此园为宴喜，而今乐事已难并。佳人去后门长锁，蔓草离离上古城。
金爵觚棱转夕晖，翩翩宫叶堕秋衣。出门尘障如黄雾，始觉身从天上归。
远书昨岁渡江潮，蒿里惊闻引葬箫。莫话对廷弘治日，杏园前伴已萧条。
路无斥堠惟看日，岭近云霄可摘星。握节偶来观国俗，汉家恩厚一方宁。
一岁今朝是岁除，旅人况复在离居。从来牛女成惆怅，乌鹊桥边莫寄书。
五柞宫中过腊看，万年枝上雪花残。绮窗夜闭玉堂静，素绠朝穿金井寒。
秋到梧桐我未宜，蓼花何事已先知。朝来数点西风雨，喜见深红四五枝。
殡宫遥锁石门寒，浅土齐东寄伯鸾。惆怅棠梨飞欲尽，乱山无语夕阳残。
变化无端古又今，卷舒由我此机深。时来慰满三农望，个里无心是有心。
凤凰山色凤凰泉，山下泉边有隐仙。同是荒榛埋没久，一朝题目万人传。
君卿唇古诧纷纷，笔札兼传谷子云。怪得五侯鲭满座，铁椎曾夺信陵军。
万古周流此一机，何尝丝发涉人为。不须苦用忘忘意，认取存存不息时。
箫管声沉午夜春，六宫谁尚步香尘。垂杨影里濛濛月，独炤长门失意人。
朝来树下问相思，红豆今年发几枝。不是愁心千万种，何缘都作泪珠垂。
岁尽荆南霜霰稀，天晴山雾湿人衣。马上朝来如见雪，因傍梅花过翠微。
才听歌声舞不休，楚宫犹记旧风流。相逢莫奏乌骓曲，肠断秋江万古愁。
彼此浮生类转蓬，青山端似梦中逢。明朝努力加餐饭，又隔南云少便鸿。
七人五百有馀岁，同醉花前今古稀。走马斗鸡非我事，纻衣丝发且相晖。
少年词赋拟凌云，岭外愁为两地分。明日听猿经古墓，且将双泪吊刘蕡。
漫谈时事共伤神，白首丹心许国身。归觐正逢长至节，六阴行且见阳春。
芳华销歇古来多，欲哭张乔且放歌。借问赵家痴姊妹，六宫专宠近如何。
萱草花开十日馀，花繁日日倍于初。朝开暮落终非计，栽活青松渐剪除。
此君潇洒翠团栾，轩扁佳名墨已乾。欲识清风千古在，试将石刻句吟看。
不在山林不市朝，且将图史当渔樵。桂花想见秋来盛，香满西风取次飘。
遂初赋就笔馀铓，赠我蒙探古锦囊。耐久固殊流俗败，含情浑似故人长。
一树桃花一半空，不堪狼籍梵王宫。山僧手把青鸾尾，背却东风扫落红。
明光览赋为终篇，政恐前身是汉贤。何似高门挂弧矢，汉家此日恰新年。
廿五里街如砥平，东西行李往来轻。寄声海外诸番国，王道平平正好行。
踏尽田塍转尽山，芥塘犹在夕阳间。主人缩地元多术，何事今朝特见悭。
寄傲羲皇以上人，古今虽隔意常亲。圣时方欲询黄发，未许公收致主身。
石勒童年有战机，洛阳长啸倚门时。晋朝不是王夷甫，大智何由得预知。
重峦似欲学层城，上有帝宫人不行。访古寻幽复观化，垂杨生肘未曾惊。
岷峨西望郁苍苍，朝客归骖兴转长。满地桑麻公事简，屏车星剑与翱翔。
金陵百斛蒲萄醲，丝骑香车横复纵。昨日蒋祠歌舞散，今朝梅庙又相逢。
懒归双娥似旧痕，花开花落自朝昏。敢将纨扇题秋怨，不尽君王未报恩。
湖上新正逢故人，情深应不笑家贫。明朝别后门还掩，修竹千竿一老身。
明皇何以致颠危，林甫国忠成祸基。妃子良心犹不悟，此机惟有九龄知。
昨夜江门咏月归，今朝又领衡山诗。千仞冈头一振衣，乃见庐冈点化机。
缧绁两年骨肉离，幽圜客舍日相悲。尔曹知命须宽慰，世道艰危古有之。
十年逃难别云林，暂辍狂歌且听琴。转觉淡交言有味，此声知是古人心。
萧公俯仰系安危，功业君王心独知。犹道邵平能缓颊，君臣从古固多疑。
万壑苍苍云气昏，石泉斜落古松根。前林欲暝僧归晚，应听钟声到寺门。
金阙银台梦想中，楼前拜舞皂囊空。十年殄瘁无穷恨，叹息今人少古风。
月照参差海上峰，飙轮度处灭行踪。玄冥宫里留宵宴，传得新方解扰龙。
花前立鹤小如童，天锡湖山属此翁。留得黄昏旧时月，至今长照水仙宫。
秋近园林风露凉，虫声无数出颓墙。前朝旧事过如梦，不抵清秋一夜长。
亭亭古木转繁阴，拂面清风昼满襟。坐接水云城郭近，新诗聊为故人吟。
炎火无光汉祚微，月明乌鹊又南飞。卧龙一起成王业，千古才知帝魏非。
去岁排场德寿宫，薰风披拂酒鳞红。小臣供奉金龙盏，亲到虚皇玉座东。
连朝飞雨暗群山，局步修廊广霤间。会作闲人留十日，当令屐齿遍苔班。
水晶千尺护龙宫，白马南归幻力同。贝叶岂因霜气老，千年红又万年红。
照曜乾坤功不小，此风此日更须扶。泮宫畚土皆民力，不共城郎一例书。
忽闻高论起沉疴，悔却从前问华陀。可奈明朝又分手，短桥新柳雨声多。
溪南柳古麦风吹，跨得乌犍入草迟。手挂汉书牛角上，纵谈刘项与人知。
累土为山武穆功，湖波四面绕祠宫。伤心一代冬青树，叶叶枝枝是大忠。
星宿天来葱岭初，尧时九载蛇龙居。兹看窟宅一朝改，海水苏苏笑杀余。
淡染云霞五色衣，杏坛朝罢对花披。洞中养只千年鹤，长被仙人来借骑。
双壶远寄碧香新，酒内情多易醉人。上国岂无千日酿，独怜此是故乡春。
断涧横桥卧古槎，晚鸡鸣处有人家。山头月出疏钟断，江上风高落雁斜。
金屋宵深记漏痕，和銮初度兽炉温。不须细问宫中语，才伴羊车是主恩。
奶婆关节入书馆，政可倨坐令庭参。吾曹致身苟如此，九渊骊颔令谁探。
春来闲谈竟谁同，啼鸟漫山弄暖风。章泉水生野花发，老眼古意唯此翁。
三宫除夜例驱傩，遍洒巫臣马湩多。组烛小儿相哄出，卫兵环视莫如何。
相彼山泉源本清，太平君子濯尘缨。泠泠似与游人说，说尽今来古往情。
晴波风急月微微，半隐平沙半欲飞。不是畏寒安海国，得成毛羽趁春归。
鳌山彩缔耸仙峰，万盏华灯宝箓宫。金字大书双凤阙，宣和众乐与民同。
一身远客逐戎旌，落日萧条望古城。渐近碛西无水草，北风沙起橐驼惊。
倚风无力见温柔，初下喧天羯鼓楼。犹向花阴理新曲，君王不惜锦缠头。
生来一舸镇随身，柳月芦风处处春。翁自醉眠鱼自乐，无心重理旧丝纶。
驿路新安掌面平，扬尘从此去朝京。清风只欠苍松立，留待他时我种成。
憔悴花容只自知，番思娇小入宫时。经年不识东风面，蹙损春山为阿谁。
当时十五正娇妍，选入宫中二十年。谁料祇今三十五，舞靴未蹋玉阶前。
大资孙子大参甥，磊磈胸中万卷横。楼上已堆千古恨，晚潮更作断肠声。
卜居拟向水晶宫，深筑茅斋万竹中。三月江南莼菜美，季鹰何苦待秋风。
赛社人稀古庙东，午烟晴袅酒旗风。游人不尽春游兴，醉帽欹斜落日中。
吾道如山欲撼摇，群儿毁誉漫前朝。冷看狂骂黄冠奕，却笑辛酸合爪萧。
岷源万古只如斯，东注曾无间断时。后学不因川上叹，安行体用亦难窥。
拚醉秦楼头强扶，樽空还更问当垆。兴阑梦觉明朝路，山色烟中半有无。
朝廷不召李功甫，翰苑不著刘潜夫。天下文章无用处，奎星夜夜照江湖。
危石野亭云外赏，澄潭仙舸镜中回。朝阳岩洞堪留客，湘水湘山对举杯。
贺公在朝雅吴语，庄舄仕楚犹越吟。我幸归休在闾巷，灯前感慨不须深。
宫水溶溶出御沟，绿杨掩映小红楼。楼高莫揭珠帘看，墙外王孙学打毬。
春日循常击土牛，香泥分去竞珍收。三农藉此占丰瘠，应是宫娥暗有求。
泉本至清谁曰盗，溪虽可染却名愚。一夫作难随倾覆，千古青山独受污。
识破宫妆色是空，香魂分付与东风。黑云泼眼催诗急，著我江头春暗中。
不但学仙仍学诗，年来古锦富珠玑。却疑汗漫骑鲸李，误向天台访子微。
吴兴才子宋王孙，国步兴亡不用论。北去归来三十载，却将幽兴写芳荪。
桫椤古树常占岁，在昔曾看北海碑。今日四方俱大稔，不知荣悴向何枝。
汉主曾闻杀画师，画师何足定妍媸。宫中多少如花女，不嫁单于君不知。
天师化去知何在，玉印相传世共珍。故国子孙今尚死，满山秋叶岂能神。
暖风吹雨点宫衣，又见桃花满树飞。忆昨未央春睡里，桑园蚕屋梦家归。
粤王遗陇名犹在，古木疏疏半已枯。每到月明霜满地，直教啼杀树头乌。
老去今秋迹转孤，怜君幼女似童乌。穷通何事关渠甚，便问明朝有试无。
一夜春雷动石泉，桃花新涨已连天。幽人悟得朝宗理，兴在滔滔百折前。
海国茫茫独雁飞，仲宣楼上又斜晖。杏园春信催行李，好制燕都远客衣。
越国谋臣吴国雠，如何庙食此江头。扁舟载得蛾眉后，却作三江汗漫游。
东家竹屋最穷空，不识檐花落雨中。笑遣吴刚挥玉斧，解令冷舍作蟾宫。
功名自古是危机，谁似先生早拂衣。好向五湖寻一舸，霜黄木叶雁初飞。
相遇江皋事颇奇，一双佩解去还遗。未能南国无游女，咏取周人汉广诗。
遗我佳篇字字珍，更兼山骨琢磨新。古贤最重琼瑶意，持报曾同砚席人。
二十四番花信风，川原无处著繁红。逢人谩说燕宫旧，废址荒营暝霭空。
小来同在曲江头，不省春时不共游。今日江风好暄煖，可怜春尽古湘州。
缥缈罗浮紫翠巅，新州腾步忆诸贤。分携莫论当时事，记取黄龙古洞天。
银钗高髻帕轻纱，谷口群栽吉贝花。夫在东菑望朝馌，唱歌遥下碧峰斜。
夜寒金屋篆烟飞，灯烛分明在紫微。漏永禁宫三十六，燕回争踏月轮归。
花开朝夕望车尘，花意慇勤恰似人。晴日暖风催更急，看看开遍洛阳春。
尘埃彷佛前朝寺，客子今缘避雨来。欲访当时漫亡得，绿丛蕉并野花开。
古藤荒草乱成堆，自课园丁日日来。只有梅花耐清苦，霜风枝上犯寒开。
多病文园渴未消，自从人日遇花朝。不知杨柳将春色，绿到淮南第几桥。
白茅方士奏灵符，十亩斋宫四面湖。好借琴高金色鲤，妾将骑去问麻姑。
终始幽明一理间，士林今叹失儒冠。午风亭上人千古，萧瑟西风满玉湾。
朝看玉魄绕枝柔，暮对清光傍叶流。何事楼头杨柳月，长年只在保安州。
一湾秋月浸香痕，涤尽山前万古尘。犹记当时老梳洗，淡妆明镜照眉颦。
何处相思采白苹，宓妃罗袜已成尘。玉兰尽抱琵琶去，南国于今少美人。
故国不是阻天涯，花木光中见独归。蜃水鄞江人莫问，月分春浪冷依依。
滋兰九畹空多种，何似墨池三两花。近日国香零落尽，王孙芳草遍天涯。
无赖山光叠叠青，玉鱼金碗早飘零。冷思禹穴真奇事，千古衣冠托杳冥。
吊往文高古战场，丽天星斗射寒芒。也知深夺曹刘气，不用浓熏班马香。
奏对归来日已西，独骑瘦马踏春泥。行从海子桥边过，犹望宫城柳色齐。
雨馀秋藓几堆锦，日出朝葵千簇金。对景适然发清啸，野猿惊泣绿杨深。
羽客来从阁皂山，殷勤告诉病诗癫。古今此病元无药，癫到阴何便是仙。
满院朝来白雪香，伤心遥想旧阿房。故园弟子今何在，春雨溶溶空断肠。
青瓢归自沧海头，眇然天地飞一鸥。今人来来古人去，我自认我山中楼。
春水绫纹积翠池，凌波仙鸟拂花枝。黄衣宫使宣阎相，错入中书唤画师。
箪瓢门柝不堪贫，奴婢甘心自屈身。驷马高车光郡国，看来等是乞墦人。
拂面秋风云漠漠，伤心古汴黍离离。不因避雨渔阳庙，争见元丰大观碑。
泽国风霜十九年，子卿和雪啮寒毡。疾羝不向斯时乳，令我披图意惨然。
宏博自居韩柳前，素王妙道况亲传。圣朝未有徐州相，莫读当时归去篇。
牧马场边苜蓿香，回龙宫外树苍苍。当年骏骨今何处，曾被金鞍侍武皇。
蜻蜓漆墨蝶金黄，上下波间有底忙。不及柳阴双白鹭，终朝伴我立溪傍。
今朝造化使春风，开拆西施面上红。竟日眼前犹不足，数株舁入寸心中。
朝寒卯饮已战胜，煮饼一瓯充午饥。便是衰翁一日了，夜炉茗果亦随宜。
旋溪不杀真龙子，学道三年蹑太虚。今古报恩人亦有，不知谁有腹中书。
旧事成空莫可追，旧心将把再思惟。古今不隔丝毫许，会得如斯也大奇。
过眼浮云是也非，桔槔俯仰政儿嬉。欲知身世俱无染，看取莲花在水时。
月落江城树绕鸦，一声芦管是天涯。分明西国人来说，赤佛堂西是汉家。
龙游龙归已绝尘，空馀顽石隐归云。当时一昔犹嫌久，岂谓虚名万古存。
古庙香炉冷似冰，向来土木弄精灵。如今万事都不会，却笑金刚努眼睛。
华胥槐国梦中名，钟鼎山林孰重轻。争似东皋新雨足，短秧微月听蛙声。
宫阁春来乐事添，喜逢新燕入高檐。从今欲使营巢便，故遣终朝不下帘。
惜也天然一段奇，如何万古罕人知。只今讲学从游地，一听思为一听疑。
穗石春明古洞开，绛花千树布香街。绿舆来往穿花市，半揭珠帘露绣鞋。
无处月清如水国，有谁心满似孤轮。幽期终在绿岩畔，长愿寒光随我身。
断云无水去无踪，回望关山指顾中。何处寻君问消息，古田南路已春风。
香遍东园花一枝，寻花觅路忽成迷。先生莫道心如铁，喜气朝来横角犀。
听彻千声与万声，掠花穿柳漫多情。可怜不及岐山凤，立向朝阳试一鸣。
收香么凤是前身，又作焚香小玉人。此去琼南众香国，水沉多买奉仙真。
碧山勾引步如飞，少日知闲古亦稀。只有冯良年颇似，又非曾恼督邮归。
浪说归朝归豫章，新居万柳百花傍。何如表奏明光殿，乞取东湖作醉乡。
半天玄霭浮沙漠，万里荒山接草莱。千古婵娟恒此度，不堪人自海边来。
名家诗礼有诸郎，飞入南宫鸿雁行。不向人前称阀阅，要须仙桂五枝芳。
五曲溪流深复深，数椽茅屋旧书林。市朝山泽皆堪隐，谁识先生出处心。
经年为客在王门，慨古论今道自尊。应念山中贫病叟，独寻黄独𣃁云根。
漠漠轻花著早桐，客瓯饧粥对禺中。遥知阙下颁新火，百炬青烟出汉宫。
玉景金霞长不夜，松篁泉石更留人。广寒宫殿秋偏好，待看林梢月色新。
涂黄不学汉宫妆，一点檀心万斛香。嚼蜡我今忘世味，羞将花谱细平章。
绝壁秋标天外剑，深溪冬吼地中雷。上宫未信无人到，朱阁飞从顶上来。
因形与理别言心，其实随形有理存。才与理违形独用，便为物欲理皆昏。
惟有寒潮不世情，朝朝莫莫过空城。百年车马阊门外，独被春风草又生。
小楼灯火夜青荧，风撼梧桐客梦惊。谁家更理琴乌曲，误听壁间丝竹声。
宫市新开御水边，绣襦争立市门前。酒姬未放驴车过，自问刘郎索酒钱。
负担行歌过古坟，故妻犹是饭王孙。他年一见呼同载，不念前情念后恩。
柳湿征衫晚出关，荒城古雪剑花寒。西风漠漠龙沙路，马上青山带醉看。
东华观古荫乔松，先月楼高倚碧峰。莫向山头吹铁笛，清声唯恐引蛟龙。
若见村中小校师，教将义理训童儿。四端五品人人有，莫道冥顽不与知。
拈花示病元来怕，遇酒逃禅却未真。三古绝编徒自圣，二王书法恐非臣。
编摩有诏集时髦，隐索旁搜不惮劳。大典告成呈进了，中官传旨赐宫袍。
塘烟漠漠水迢迢，摇荡春风几万条。不傍御园歌舞地，只愁宫女妒纤腰。
国小民劳事已非，城狐不斩愈危机。却屯已可擒钟会，邓艾无翎独解飞。
西山曾梦巫山雨，南浦常迷洛浦珠。古县寂寥官况冷，不知还忆旧欢无。
极玄真人养真处，石门隔断红尘路。玉帘今古不曾收，只有白云晚归去。
尔乡太守吾乡彦，为政心同阆水清。料尔到家春亦到，劭农正值出郊行。
苦心词赋向谁谈，沦落周朝志岂甘。可惜多才庾开府，一生惆怅忆江南。
昔日郎君今刺史，朱元依旧守朱门。今朝竹马诸童子，尽是当时竹马孙。
故人天上跨龙媒，旅夜翩然入梦来。万里愁闻夔子国，怜君遥度白盐堆。
宋室逢厓王气终，鼋鳖窟作帝王宫。江山故苑今何在，百二雄图夕照中。
盘旋幽径访灵踪，洞隐丹台一线通。坐看悬崖多古木，荣枯不与世间同。
门外曾听刺史车，也令乡国重贫儒。伤心又赙君之葬，此事应须近日无。
盘礴乾坤万古心，无由输写强登临。蜂房晴日蛙声雨，都付先生自在吟。
春日黉宫花正开，宫前宫后锦成堆。如今南郡多桃李，尽是黄公种得来。
茅斋寄在小城隈，旧国霜前白雁来。药里关心诗总废，菊花从此不须开。
一日相思似九秋，百壶芳醑岂消忧。魂归南国迷黄壤，月户云窗许暂留。
扬州繁盛接金陵，北贾南商满市坰。惟有泮宫清似洗，衣冠长日坐谈经。
今人令节昔人悲，寒食几时又五丝。自是时情重怀古，眼前曾否问鸱夷。
欲将同异较锱铢，肝胆犹能楚越如。若信万殊归一理，子今知我我知鱼。
古柏林间小剑仙，云鬟低绾亸轻蝉。愿持天上长生箓，来祝东朝亿万年。
寺前山远古陂宽，寺里人稀春草寒。何事最堪悲色相，折花将与老僧看。
怀王误与虎狼亲，身死咸阳一旅人。见说国人怀旧德，楚虽三户亦亡秦。
草堂遥对数峰青，窈窕芙蓉倚画屏。不用秾花夸国色，自须小草答山灵。
吴王昔日馆娃宫，殿阁鳞差轶碧空。寂寂香魂招不得，惟馀松柏韵天风。
身已为民与世疏，的无一步离村居。昨朝出郭迟公至，废了窗间数叶书。
天阴连日不成雨，古寺无人鸟雀喧。立尽黄昏门半掩，缩肩裹被作猿蹲。
剩觉工夫通草圣，略无闲暇问花神。国香早是将春到，也趁梅花候主人。
城根片石久模糊，图记应须考国初。欲识番山真面目，至今东北号清虚。
野店莺啼柳自垂，故人相见不胜悲。明朝又作沅湘别，江海悠悠无尽时。
举著空宗便道无，如盲说象太模糊。请君自对秦宫镜，两道眉毛历历孤。
诗老今朝颇安否，且来同酌一杯酒。虽无鼓吹相欢娱，自可笑吟相拍手。
千艘万货集江边，争较锥刀逐利迁。生理幸逃鱼腹馁，梦魂犹怕蜃楼烟。
裂破幽篁续古苔，一泓俯瞰石房开。辘轳竟日知无尽，泉脉元从海上来。
割取东皋一半青，主家恩泽重王庭。绮檐绣户看花地，犹有先朝揽胜亭。
我方治地种秋芳，君亦濡毫拟擅场。待得君归醉重九，捷旗如我菊花黄。
国色天香结习空，寒英晚节竟谁同。平生富贵浑忘却，宛似翛然国士风。
临摹旧说范新妇，古刻今看李意如。却笑南宫米夫子，一生辛苦学何书。
道理初从纸上求，因而处世得优游。于今但阅人间世，自有文章笔下流。
水晶宫殿压青山，隔断红尘霄汉间。湖上雷声轰不住，长疑仙子驾龙还。
燕语如伤旧国春，宫花一落已成尘。自从一闭风光后，几度飞来不见人。
江上双台俯白云，子陵风节古今闻。皋夔熙绩唐虞世，精一相传在典坟。
江边梅柳自知新，病里形容只向陈。春色不干枯木事，明朝贺岁莫通宾。
人生百岁隙中光，唯有高名久不忘。千古但令编简在，清风养物一何长。
御沟新涨雨初晴，杨柳毵毵啭早莺。朝罢都门一相送，故乡回首不胜情。
家传笔法学光尧，圣草真行说两朝。天纵自然成一体，谩夸虎步与龙跳。
鱼藻宫中锁翠娥，先皇行处不曾过。如今池底休铺锦，菱角鸡头积渐多。
道院秋眠对绮疏，翻思十五入宫初。花前听得君王道，禁掖三千总不如。
曾为深冤无处雪，长年江上哭青春。平林雨歇残阳后，愁杀天涯去国人。
铁树花开半夜间，枝头结个子团团。古今药杀人无数，不信教伊咬破看。
万枝瑶雪倚风斜，似浣明妆候翠华。日涉邮程春已暮，今朝初见马前花。
作书太史具有喜，徒步拾遗方可忧。明日待朝天上去，何由赠我紫骅骝。
华阳春树号新丰，行入新都若旧宫。柳色未饶秦地绿，花光不减上阳红。
当时朝士已无多，故里心期柰别何。不用凭栏苦回首，且来花里听笙歌。
昼可骑虹夜摘星，山根万瓦碧磷磷。雨台不为云光老，一洗南朝战伐尘。
玉皇殿下一仙童，曾掌符书守蕊宫。因甚俗缘犹未断，于今幻质入尘笼。
扇开雉影红云起，帘卷虾须画烛明。三十六宫齐进酒，盘金小胜缕长生。
彩仗朝来散玉京，绮窗新网结初晴。静呼宫女教调曲，闲引皇孙看学行。
山拥岚光翠欲流，桂花凉转雁迎秋。尧天不老人今古，物色经看几白头。
朝露洒时如濯锦，晚风飘处似遗钿。重门剩著黄金锁，莫被飞琼摘上天。
白玉堂前夜合花，高高绿树散朱霞。朝来如见唐人画，系著谁家白鼻䯄。
朝闻夕死事难明，不尽心源漫久生。手足启云犹是过，默然安得议亏成。
两国山川一战功，子瞻词赋亦争雄。江流自古愁无限，落木长天万里风。
五侯山下八壶前，二月风光总可怜。可是今朝一百六，人家几处断炊烟。
合欢带上真珠结，个个团圆又无缺。当时把向掌中看，岂意今为千古别。
十年铅椠鬓丝秋，独抱成书四海游。三国诸人应梦里，一番公案又从头。
阳山山下草庵深，寂寂香灯对远岑。莫怪相看总无语，坐禅为政一般心。
勇退知几自古难，人情宦路险于山。劝君休唱眉间曲，放我山中自在闲。
庾关行近日犹曛，乡国风烟此地分。路入长安天不远，北征鸿雁望燕云。
西师入座讲莲经，敕许娙娥取次听。缨络宝珠从密施，莫留馀障在宫庭。
墨绶铜章拜命新，鸣琴之治在于今。花封伫见风流似，柳舍休教别人殷。
少陵前仅陆君诗，骚里居多摭茝蓠。未必梅花非有待，不妨敲琢古人遗。
岁暮兵戈乱京国，帛书间道访存亡。还信忽从天上落，唯知彼此泪千行。
三军如雨马如飞，万象森罗栱太微。古道养军为一日，虽然郊宿俨廷闱。
荔子枝中古道场，石门有路探悬囊。匆匆不著游山屐，只办嵩呼一瓣香。
节假君王不坐朝，斗残芳草日难销。樗蒲长幸皆宫戏，输与昭容玉步摇。
今古皆从此路行，只有短长分早晚。我比侪辈得已多，送老生涯唯酒盏。
杜若蘼芜忽已残，西风泽国故多兰。闲来竹底拾翠羽，月下不知清露寒。
百仞玄云片玉清，园林风致似虞廷。只缘解得高山意，指下无音太古情。
理国无难似理兵，兵家法令贵遵行。行刑不避君王宠，一笑随刀八阵成。
阖闾杨柳几春风，山远台高望眼空。麋鹿不来人亦去，鹧鸪啼处是吴宫。
乡国原标大庾南，飘零偶籍百花潭。宗支的的吴门隐，指李荒唐笑老聃。
蕊珠宫阙见毫厘，中有群仙按羽衣。莫讶此图天地窄，黍珠境界更希微。
且安愚分住天涯，休问明朝买马回。濠上有人留此老，去年不到异乡来。
曲江山翠郁巑岏，万古千秋祖烈存。金鉴至今称国宝，岂惟勋业擅开元。
吴宫季主恣骄奢，移尽江南百媚花。一旦狂风江上起，花随风散落谁家。
采香无径草茸茸，响屧廊头语候虫。今日梵王龙象地，行人犹说馆娃宫。
世上元无真是非，丛林禅客自多疑。此诗寄向并州去，笑倒休林老古锥。
南台北台浮黛鬟，宋朝陵墓遍荒山。玉鱼金碗谁曾见，梅花流水空潺潺。
长拟承恩老汉宫，谁知骑马出秦中。秖缘命薄应无怨，圣主何须杀画工。
山下新亡恶少儿，林间挟弹少来时。昨朝鹳鹤争飞过，定结春巢向近枝。
近水疏藤换古稍，傍墙高柳出新巢。蓬门日落归犹未，要听山僧月下敲。
石井朝联二妙来，提壶兼历古名台。长空溟漠收新雨，含笑江山畅一杯。
衡岳精灵满粤中，朱明洞府总相通。天教火帝司南海，万古扶胥祀祝融。
逐客古人先后相，绝它柏翳皆兰陵。况书旧德优诸子，吕览今编入六经。
绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
中秋是处已扬芳，篱下朝来欲破黄。赖得雨荒兼早没，却能应候作重阳。
昨夜灯前旧守宫，朝来零落向胡风。无缘红粉违明主，错恨黄金买画工。
霜落蒹葭水国寒，浪花云影上渔竿。画成未拟将人去，茶熟香温且自看。
瘦耸吟肩野鹤孤，衣冠山野礼容粗。政惭声誉非君比，却喜功名入梦无。
绿树重重秘殿阴，画堂甲观九重深。青宫昨夜初承诏，丹扆今朝又进箴。
人物中朝第一人，胸蟠万卷笔如神。调元要倚经纶手，黄屋虚心待旧臣。
后苑宸游炎日长，宫中彊半坐回廊。䴔䴖㶉𫛶银塘静，杨柳梧桐水殿香。
椒涂日暖燕差池，又见瑶箱受福时。欲使后宫歌德化，试将彤管作春词。
剡中盛事自南朝，太守诗人趣亦高。我岂匏瓜常系此，酒船搥鼓兴犹豪。
晓窗生白已莺啼，啼在宫花第几枝。烟断兽炉香未绝，曲房朱户梦回时。
多应谯国山边种，岂是嫦娥月里香。愿为儿孙积阴德，东堂时占一枝芳。
昨日胜因扶杖去，今朝清福驾舟来。老禅迎客长松下，闲对黄花扫碧苔。
万户帘栊下水晶，沈沈宫阁夜无声。惟怜一片长门月，照见啼妆几处明。
血性男儿尽桂姜，人伦天道永彰彰。可怜一片君山石，直作中华万古香。
风撼千林木叶摧，冰霜国里早春回。一枝参透乾坤缊，生意都从小雪来。
八月天香满界飘，广寒宫外影萧萧。不从玉兔求残药，却与云山伴寂寥。
采石江头醉月明，江流不似汨罗清。骑鲸天上成何事，千古清风说独醒。
我梦霓衣历紫宫，瑶华如雨散西风。偶逢子晋曾相约，后夜乘鸾向月中。
骏马金鞍白玉鞭，宫中来取李延年。承恩直日鸳鸯殿，一曲清歌在九天。
翠旌绿纛夹车轮，龙作长身铁作鳞。莫笑道傍数松树，古来老却几官人。
处士桥边古岸隈，梅花偏向小园开。冲寒有客寻春去，移得晴窗雪影来。
归来未对小延英，便向蓬莱作主人。要督仙宫雠玉籍，却收众妙入经纶。
十五宫娥鬓发清，霓裳初着性偏灵。百花丛里春风静，学诵玄门诸品经。
古署深深闭曲房，客来不语对焚香。从言寒日经檐短，无事闲中亦较长。
昔从多士侍朝廷，尝对龙颜展寸诚。今日共来供祭祀，独瞻松柏不胜情。
月落星稀天欲明，孤灯未灭梦难成。披衣更向门前望，不忿朝来鹊喜声。
琵琶马上去踌躇，不是丹青偶误渠。会得吴宫西子事，汉家此策未全疏。
古人惟恃众心城，何事秦皇苦好兵。本设函关禁奸诈，不知半夜有鸡鸣。
浴罢支颐坐自看，五台如案五云端。清凉蠲尽人间暑，此水仍驱万古寒。
人间第一歙州山，绝妙鱼亭古道间。描取此奇入诗句，西游端的不虚还。
纳谏廷臣免犯颜，自然恩可霸江山。姚兴侍女方承宠，放出宫闱若等闲。
一谢交游故国回，寒喧不断素书来。杜陵虽有虚名好，沟壑何曾一救来。
故国春归未有涯，小栏高槛别人家。五更惆怅回孤枕，犹自残灯照落花。
万古飞流泻不供，枉教喷薄困鱼龙。谪仙剩有银河句，不道香炉更一峰。
文旌西去感秋风，汉代豪华祇废宫。静夜搜奇心自远，千年宝气有无中。
秦川如画渭如丝，去国还家一望时。公子王孙莫来好，岭花多是断肠枝。
朝行多少气英英，不怕霜朝曲嘴鹰。一网而今都打尽，庐陵人且说庐陵。
何用朝朝夜夜钟，一拳打透彻虚空。诗僧不见禅僧老，月自西沉江自东。
萧条旅舍客心惊，断续僧房静又清。借问蝉声何所为，人家古寺两般声。
常笑秦皇与汉皇，一生徒梦白云乡。东南蕞尔垂亡国，犹说金丹事渺茫。
洛阳女儿红颜饶，血色罗裙宝抹腰。借得霓裳半庭月，居然管领百花朝。
朝过春关辞北阙，暮参戎幕向南巴。却将仙桂东归去，江月相随直到家。
十里松门国清路，饭猿台上菩提树。怪来烟雨落晴天，元是海风吹瀑布。
六国倾城辇入秦，深花密柳锁青春。神仙自有长生路，岂是阿房宫里人。
谁云生女作门楣，匪石心肠只自知。碧落虽遥黄土近，柏舟千古重毛诗。
苍梧云隔漫烟波，露后谁怜泣女娥。会道洗空千古恨，石心今日奈渠何。
古藓寒芜让品流，小斋多谢伴清幽。若教夷甫门前种，也是无多过一秋。
寂静长门尽日封，傍人教妾强为容。不知宠辱都由命，只合深宫咏菲葑。
庭前古松高百尺，屈干回姿如老龙。我欲据床还散发，簿书堆案不从容。
五色云烟聚十洲，蓬莱海浪压鳌头。化成宫阙遥瞻礼，大众神仙玉洞游。
端本堂开正万方，儒臣日日近储皇。讲明治道称尧舜，历览人文备宪章。
虎豹环宫守日旗，夔龙鹄立捲班迟。明良自有赓歌咏，逢掖诸生莫献诗。
四海论交碣石宫，一时携手向西风。惟应别后严陵钓，千尺重悬大海东。
天命余躬抚万方，丹心切切慕虞唐。退朝史馆咨询处，回视文星烂有光。
丞相今朝薨相位，衣冠赠典一番新。作场好梦归乡去，仰羡无非梦里人。
朝供炉香夜供灯，闲来落得困瞢腾。如庵许我参堂去，长作昭亭粥饭僧。
倦客无眠听晓钟，五更蜡烛泪消红。城西古寺来何处，今日分携独向东。
雪压长门消未尽，夜衾堆尽旧宫罗。鸳鸯瓦下垂冰箸，未抵思君玉箸多。
朝衣叠却系乌藤，白石青岩取次登。识得袁家装束别，红旌队里一骑僧。
誓洗兵氛雪国雠，气横辽碣紫山秋。岂容日下西王母，只属东西海尽头。
素瑟朱家古韵长，有谁流水辨汤汤。东家学嗜蒲菹味，蹙頞三年试敢尝。
黄金柳色及春回，云散朝歌睥睨开。马上春愁消不尽，太行一片自西来。
伏枕绵绵朝复昏，故人枉讯慰愁魂。须知摩诘非婴疾，待子来参不二门。
清风千古杞梁妻，三尺荒坟古道西。亚圣一言真迹在，芳名宜与北山齐。
晋公貌状谁能画，曹霸丹青与世殊。头上进贤何足道，至尊书赞古来无。
洪崖差遣探花来，检点芳丛饮数杯。深紫浓香三百朵，明朝为我一时开。
夜听吹笛满空山，睡起寻梅古寺间。一种孤芳谁解得，漫从僧舍伴云闲。
窘无财粟振民饥，仰扣天阍愧纳词。连月心胸成菀结，通宵一雨为医治。
天上嫦娥也可怜，广寒宫里夜孤眠。早知人世相思苦，不若移居桂树边。
带沙畎亩几经淤，半死黄桑绕故墟。未必邻封政如虎，自甘十室九为鱼。
易理分明在画中，谁知易道画难穷。不知画意空笺注，何异丹青欲画风。
芳春合外茂林中，池上新桥路径通。谁种松篁藏古意，我栽桃李引春风。
尚书好画江南住，寄与题诗两翰林。千古高情俱妙绝，至今春树暮云深。
已是支离百不禁，况堪多病苦相侵。村沽纵薄可不醉，梅半落时天政阴。
南宫徽号下恩纶，共喜高年赐帛新。更是一科堪应诏，曾为孝弟力田人。
受降城外雨萧萧，闻说羌人款圣朝。李牧守边今第一，铙歌须制汉家谣。
漠漠渔村烟雨中，参差苍桧映丹枫。古来画手知多少，除却范宽无此工。
天乐何因向地鸣，果然虚谷自传声。华阳更奏宫商调，聊引群仙下洞庭。
烟水茫茫带浦沙，兰桡容与入蒹葭。紫菱不负今朝酒，黄菊还簪昨日花。
好学颜渊怒不迁，犯而不校古称贤。伊予物触心犹动，空抚陈编倍赧然。
秦女梦馀仙路遥，月窗风簟夜迢迢。潘郎翠凤双飞去，三十六宫闻玉箫。
秋深水国候来鸿，一夜悲凉见朔风。行遍冉泾无语者，听松阁上哭涯翁。
古桧龙蟠竹数竿，墨云长护翠琅玕。斑痕纵有苍梧泪，不及潇湘五月寒。
古人参罢祖师禅，已证如如不动尊。想见脚根坚似铁，履鞋化石俨然存。
逋诛狂寇釜中鱼，未免真人驾六飞。千古石人虽暧昧，一时河伯太机微。
万国贡珍罗玉陛，九宾传赞捲珠帘。大明前殿筵所秩，勋贵先陈祖训严。
雪花飞上白髭须，茧纸犹抄细字书。莫笑老翁儿戏子，政缘长日要销除。
淮水东流古宿迁，荒郊千里绝人烟。征衣不脱夜无寐，舟在西风乱荻边。
素笺折叠涂云母，黛笔清新画月娥。莫道绣奁无粉本，朝朝镜里看双螺。
人心易溺谁能拯，世道如澜孰与回。赖有圣贤遗训在，好怀每为古书开。
江燕逢秋去渐稀，明朝回首是乌衣。独怜沧海人流落，犹向西风叹未归。
女冠鸟爪解方音，识得蓬瀛路浅深。戏搦雪花熔紫磨，汉宫谁数辟寒金。
桑田一变赋归来，爵禄焉能浼我哉。黄犊依然花竹外，清风万古凛荆台。
老柏槎牙自古今，两翁陈迹石泉深。孤山风物皆迁变，只有梅花独姓林。
残阳潋潋照秋波，闲理渔罾下浅莎。但使得鱼那怕晚，水村南北酒家多。
残月照愁人病酒，好风吹梦客思家。欲知亡国恨多少，红尽乱山无限花。
牵牛河东织女西，相望千古几时期。夜深只恐天轮转，地底相逢未可知。
宫衣朝赐雪生香，团扇春风日正长。此际看花还旧色，重阳错认是端阳。
顺流舟楫日边回，古木轩囱水际开。万里西风数行雁，送将秋色过江来。
黎庶曾何帝力知，七旬三入乂宁时。春寒谁怕妨花柳，一日东风万国吹。
竞渡深悲千载冤，忠魂一去讵能还。国亡身殒今何有，只有离骚在世间。
落落功名鬓久斑，重游京国又何颜。早知寸禄荣家晚，悔不当初便入山。
深衣缁缘古风标，不用横飞上九皋。且伴寒泉荐秋菊，水仙王亦是吾曹。
惯向溪边折柳杨，因循行客到州漳。无端触忤王衙押，不得今朝看饮乡。
金屋灰残粉黛销，可怜云断不堪招。青青只有垂杨柳，仿佛宫人舞细腰。
千载空祠云海头，夫差亡国已千秋。浙波只有灵涛在，拜奠青山人不休。
宝刹新妆法事修，五台新刹欲同游。六宫侍女知多少，太后床前早扣头。
思君天阔水悠悠，醉里眉攒万国愁。所不负予如此酒，已教从事到青州。
白花飞来江水东，不恋魏宫阊阖风。把臂踏歌歌未巳，至今春兴恼诸公。
会仙观内玉清坛，新点宫人作女冠。每度驾来羞不出，羽衣初著怕人看。
层阿回眺独行行，日落春山烟雾生。山下荒城隐丛薄，路人云是古昌平。
扶胥江口祝融宫，积水茫茫吐日红。十里缃枝连黛叶，朝来一望海霞同。
突兀浮图烈燄焚，入云千尺一朝新。闻师领众非辜罢，今复如初慰越人。
晓云一带舞衣轻，脱体风流最惜卿。莫道古人心不见，半帘春色露倾城。
日日言归不得归，今朝真个是归期。西楼烟水南楼月，别后何人更有诗。
夜来霜重著栏干，玉殿无尘玉甃寒。日日君王罢朝早，禁廷无事一冬闲。
古来遗逸野人家，石磴崎岖阁道斜。犬吠人行都不问，杉篱空掩刺桐花。
古人何者是不朽，举世何人善打乖。总是流连光景处，天分幽事属吾侪。
旋籴街头米数升，黄昏看上店身灯。明朝山路闻饶石，买得乌骡喜不胜。
萧散山林一幅巾，天公乞与自由身。茅檐不似宫塼暖，日满南窗也可人。
一庵依旧翠微中，身在蓬莱第几宫。羽卫夜归人不识，满山松桧响清风。
真珠鞍辔蹙双龙，西母颁来庆寿宫。闻道先朝开国日，降王曾服尚方工。
我昔躬耕陇亩间，也知农事最艰难。才疏政拙心劳甚，无补于民合挂冠。
读书直以古人期，记得当年拜命时。天地恩深无所报，一登廷阁一回悲。
洞府标灵万古传，石云呈瑞始何年。人间欲待为霖雨，但看从龙起碧天。
五色晴云晓欲低，新承朝命使东齐。罗衫白马行春日，北海孤山望不迷。
缟裙练帨映丹霞，默默无言不自夸。陌上行人重回首，一年春事数朝花。
玉树花枝过雨稀，不堪减却小腰围。朝来陡觉香罗薄，还著团金旧赐衣。
吴门不作南昌尉，上疏归来朝市空。笑拂岩花问尘世，故人子是国师公。
青春日月羁尘鞅，朱夏乾坤炽暑炉。略对风檐䌷古卷，闲愁吹得一星无。
庐山山里石头路，我自舍车便杖藜。西林云物古时塔，东林秋声堂下溪。
三月宫桃满上林，百花千萼费春心。叶公城外襄河北，一树无人色更深。
汴水东头古堞开，青鸳舞影几楼台。莫将归雁比行色，身未到家春已来。
三千宫女露蛾眉，笑煮黄金日月迟。麟凤隔云攀不及，空山惆怅夕阳时。
扬子江头水拍天，导师曾此应机缘。浑金璞玉公收拾，付与知音万古传。
古柏森森护邑闾，风霜历尽影扶疏。共传寿母长年似，只恐贞心柏不如。
同簉儒宫把一觞，鹿鸣伐木奏深堂。要防技痒论文地，莫忆前宵放酒狂。
侧厘一幅落云烟，意豁神倾叹两贤。从古将门长出将，眼看小阮勒燕然。
准拟明当直晓班，巧随新样学宫鬟。笑渠鸱吻东边月，也作西楼子夜弯。
闻道淮西遏贼锋，捷书半夜到行宫。投戈尽是三齐士，不用鲸鲵志武功。
五霸兵争总祸机，三王仁治但垂衣。老农不解兴亡事，唯说今年豆角稀。
坐阅人间几劫灰，试从清浅问蓬莱。此山此水自古有，是佛是仙何处来。
诸将匡成汉治隆，崇台图像表元功。于今不省丹青面，漠漠寒烟没断鸿。
宫女新传御制词，人人争唱斗歌时。娇嗔不识伊州谱，错把腔儿念作诗。
茏葱峭茜朝日微，时出奇诡解我颐。已听胡笳有韵曲，更行摩诘无声诗。
乱石丛中一轿过，水源穷处感人多。高踪邈矣乾坤古，白雪阳春奈若何。
芳草凄凄思欲迷，雄蜂雌蝶各东西。殷勤独有黄鹂好，送我终朝着意啼。
金书宫殿玉阑干，雪瀑泉飞洞口寒。日暮仙翁骑鹤去，碧桃花满石棋盘。
雨映行宫辱赠诗，元戎肯赴野人期。江边老病虽无力，强拟晴天理钓丝。
不出深宫半月馀，苔痕将绿上阶除。呼奴分付休轻践，留得青青殿属车。
慢梳鬟髻著轻红，春早争求芍药丛。近日承恩移住处，夹城里面占新宫。
宫人两两凭阑干，又喜新除内监宽。金线蹙花靴样小，免教罗袜步轻寒。
蜀质何人为写生，金杯翠袖捧朝阳。花前露重宫题湿，犹带南薰殿里香。
求田问舍两参差，木坏山颓万古悲。多谢刘郎能馆我，短檠疏雨听清规。
台乌久矣噤无声，整顿朝纲事匪轻。殿上昂藏鹰虎气，男儿到此是功名。
三十寻思拟学仙，蹉跎已过古稀年。一生只作邯郸梦，枕上奇方秘不传。
上圣心唯赤子矜，庶邦可以佐军兴。自书政拙催科考，今古舂陵复永陵。
古木千章翠欲交，白云疑只在松梢。公馀莫惜频登眺，无限风烟满四郊。
古帐萧萧画不真，空祠犹与狄公邻。凭君妙手重图貌，不是寻常行路人。
山似龟形古戍西，路人到此欲稽疑。刳肠钻灼犹难信，顽石何缘解有知。
潮随春涨雪千寻，南越山藏暗浪深。欲识钱塘两回汛，便如万国奉君心。
纱窗睡起霭朝晖，满院莺声花正飞。闲里不知因甚事，春来容易送春归。
蛮娘细葛胜罗襦，采葛朝朝向海隅。为有珠池名对乐，家家生女尽如珠。
蜀又交侵淮又危，江湖风浪沸潢池。连朝云气浓于墨，想是英雄血战时。
谏君不听念君深，被发徉狂自鼓琴。千古共传箕子操，一时难悟狡童心。
荏苒春光去不还，朝来白发镜中斑。簿书扰扰成何事，返我山中学驻颜。
江汉朝宗入海长，尝蒙起浪卷轻航。金牛西路经嶓冢，却见微源此滥觞。
春红树树或丛丛，一一托根尘土中。不道独清冰氏子，炎天玉立水晶宫。
越井岗头松柏老，越王台上生秋草。古木多年无子孙，牛羊践踏成官道。
楚关申戌郁茫茫，野草春沙更断肠。山头僧住何年砦，山下人耕古战场。
沛宫一曲大风歌，谁识尊前感慨多。拔木扬沙濉水上，大风中有汉山河。
沙埋古篆折碑文，六国兴亡事系君。今日凄凉无处说，乱山秋尽有寒云。
万古兴亡归白鹭，一时舒惨在青山。与君都下太平日，岂料思君鼙鼓间。
长日登临忆侍郎，芳时谭笑客凝香。须公多办琼花露，容我时开古锦囊。
飞泉溅雪林华湿，盘石生云古藓乾。早著些词招隐去，泰山有贼脍人肝。
古风寥落欲何寻，常记南风素意深。闻说五弦弦不断，欲于何处借人琴。
悠悠往古继来今，天地无穷照孔林。两到金丝堂下拜，门生无负百年心。
日轮停午汗珠融，帘箔都无半点风。唤起睡龙行一雨，病身移入水晶宫。
禹穴生云朝暮奇，青山断处夕阳垂。莺声政好还飞去，独倚枯筇无限时。
花船尽泊虎丘山，夜宿娼楼醉不还。时想簸钱输小妓，朝来隔水唤乌蛮。
昆仑宇宙一株石，拄地撑天日夜浮。万古青山青未了，西风斜日黯凝眸。
银杯捧出竞传看，色间黄金映赤盘。长路风尘劳圣念，宫醪引满不辞乾。
内家春色少人知，玉蕊冰蕤看转宜。说与宫中小儿女，画楼琼琯莫轻吹。
王母行宫列宿分，九微灯艳紫元君。玉楼金阙非人世，空水茫茫载白云。
桐溪古驿闻来久，我到梅黄雨细时。砌下流泉无复有，空馀松柏覆檐垂。
射蛟鞭石总荒唐，翠辇频年到海旁。谁识神仙无定寄，宫中亦有杜兰香。
天荣图书属上公，衣冠终日仰高风。悬知千载贞观治，不负当时讨论功。
初时拄杖向邻村，渐到清明亦杜门。三十年来辞病表，今朝卧病感皇恩。
湿带青烟古涧滨，气含石理助芳辛。山中酒醒凉生脑，乞与文园渴肺人。
剩水残山惨澹间，道人名字满江干。向疑此语来天上，何意真成朝暮看。
华亭贰令朝回日，凛凛冰霜岁暮寒。为有一枝清似玉，同乡持赠异乡看。
杜宇啼声枕上来，一声哀似一声哀。千哀万怨无今古，唤得行人若个回。
末俗何由到古人，伤心祠室漫名存。风榱雨栋那堪说，石刻污漫像设昏。
嘅我居官岁月多，每于紫陌听鸣珂。天风忽起王猷宅，彷佛朝回阙下过。
我别家乡七月秋，相逢故旧更迟留。明朝相忆知何处，遥指蓬山十二楼。
锵金戛玉音声古，抉石奔泉气势雄。目断云车天路永，小楼春雨杏花风。
心体能存无走作，油然义理自中生。更无物欲相攻伐，萌檗欣欣竞向荣。
东风一夜转熙台，日上瑶池绮席开。可但六宫环佩响，重孙满眼贺春来。
岂有神君语帐中，漫云王母降离宫。巫阳莫救仓舒恨，金锁雕残玉箸红。
王孙岂识田家趣，妙画聊因好古收。惟有野人开卷笑，忆骑牛背下西畴。
浑如冷蝶宿花房，拥抱檀心忆旧香。开到寒梢犹可爱，此般必是汉宫妆。
千村万落总依微，山霭层层带夕晖。入洞朝元无住著，花间眠犬待人归。
家国兴亡身独存，玉容还受楚王恩。衔冤只合甘先死，何待花间不肯言。
篆桃刻印神图术，采药和丹宝笈功。欲验嘉辰蠲毒处，轻炎不入广寒宫。
五年出仕喜还家，双桂成阴不阙些。午睡起来无理会，银盆清水弄荷花。
海日高临塞上城，汉家诸将久屯兵。断云飞去辽天阔，北望燕然万古情。
日落山前野烧生，白茅黄苇地初晴。明朝却赋雉带箭，呼酒冈头看火城。
秋风吹雨过南楼，一夜新凉是立秋。宝鸭香消沉火冷，侍儿闲自理空侯。
金络丝缰白鼻䯄，锦衣乌帽小宫花。临邛市上人争看，不是当年卖酒家。
纱笼解散坐门畿，生怕逢人索接篱。朝雨洒来山更净，舂锄恰好到方池。
宫庶才名天下知，旧题留在此园池。墨痕蠹尽重翻稿，二十年来似梦时。
莺穿杨柳金梭织，蝶落宫花玉钱坠。采花蜂去未回来，一双乳燕梁闲睡。
一榻高眠只自思，累朝荣宦竟何为。颠毛白尽朱颜改，惟有丹心似旧时。
古来无此战争功，日日戈船卷海风。一遇灵鳌开睡眼，六朝灰尽九江空。
元帝斋宫纳弁儿，阿娇金屋篡歌姬。披香博士多才学，刘氏家传有未知。
仙郎游宦岁华深，清节应无愧古今。双鹊也知消息好，高堂日日报佳音。
船里征人政念归，居人来看却嗟咨。居人祗羡征人著，世世安生不自知。
白头骢马与垂纶，一曲梅花太古春。高坐庐山三万丈，谁知弹与不弹人。
淡云笼日醉花天，红雨侵阶点绿钱。宫柳春来如妾懒，昼长无事但三眠。
逍遥儒墨两专场，万遍莲花嫁马郎。心若死灰诗欲尽，乞侬西国更生香。
楚山叶脱洞庭波，纫落毛兮制薜萝。欲识千秋万古意，前人此句后人哦。
万人之敌国士俦，报曹高谊终归刘。天若祚汉公不死，区区陆子安能谋。
拟古溪堂半亩阴，瓦瓯磁缶足怡心。如何病渴朱门客，欲吸鲸波万丈深。
穹庐毳服异华风，马上相逢一笑同。赠我何劳绕朝策，贺兰千里已胸中。
老年已免缀朝班，林下于今许我闲。流水小桥红叶径，杖藜随意看青山。
杨王卢骆当时体，轻薄为文哂未休。尔曹身与名俱灭，不废江河万古流。
道人相见古梅边，为写幽情拂响泉。窗外南枝春尚浅，雪英千片落冰弦。
连开书院育人文，南海宫墙气象新。曾是童年灯火地，门前桃李两重春。
长条阿那不牵人，一任花飞送好春。未化浮萍犹是雪，宫莺衔过锦帆津。
一日盖棺万迹陈，百年何事只忧贫。输公勘破人间事，独执一清见古人。
出门政觉病躯难，已分春风负牡丹。送花载酒能俱至，愧尔交情殊未阑。
万古灵根种广寒，折来白日便升仙。集英曾对三千字，也胜南山孟浩然。
万古青天万古山，颓然形气太虚间。氤氲开门无穷妙，只见飞云日往还。
锦江鸾扇郁金香，黄帕擎来近御床。窃禄南宫无补报，年年颁赐沐恩光。
认得根源不用忙，三三合九有纯阳。潜通变化神光现，从此朝天近玉皇。
紫禁金门闭寂寥，不闻清乐下丹霄。高皇事业如天地，过客何须话六朝。
衮绣三朝迈等伦，曾将双美绘麒麟。当年早共赤松去，未必清漳见逐臣。
万里长淮挂北风，大江东下雪连空。虚疑瓢笠王郎去，翘首鸣珂碣石宫。
山泉洗耳澈琼莹，解听行碑说政声。君到汲泉聊一歃，此泉的的似君清。
共听蟾宫第一歌，宴酣其奈月明何。禁门深锁无人入，却许衔花野鹿过。
华国文章老更奇，康时才业未全施。空馀欧范平生志，不见功名上鼎彝。
曾云归去总天涯，三尺荒坟万古家。若个年年吊寒食，半瓢清酒滴桃花。
士衡兄弟旧齐名，还似当年在洛城。闻说重门方隐相，古槐高柳夏阴清。
不到麟州五百年，归来风日尚依然。稚龙化作雪衣女，来问东华古玉篇。
蒲桃宫锦九天来，皇帝恩晖满越台。归汉自缘南海尉，至今春色上林开。
朝出耕田暮饭牛，林泉风月共悠悠。九重虽窃阿衡贵，争得功名到白头。
叔度令予鄙吝消，英词往往奏英韶。文章巳见追前古，礼乐还应翊圣朝。
稚子敲门唤起休，金乌早照屋山头。饭馀欲看蟠松去，可是今朝作雨不。
本图富贵快心期，谩借从亲说便宜。五国攻秦齐不至，客卿正是在齐时。
龙眠幻出摩诘句，想见落笔怀抱空。只有古今情不尽，渭城杨柳几春风。
昨遣长须借踏车，小池须水引鸣蛙。今朝一雨添新涨，便合翻泥种藕花。
去年来送行人处，依旧虫声古岸南。斜日照溪云影断，水荭花穗倒空潭。
书舫追欢夜复朝，花茵促膝共吹箫。依稀犹记吹箫处，杨柳堤边第六桥。
中秋月白古来悭，孤坐寒窗思黯然。懒近舞腰花十八，恨无珠履客三千。
闻说虞山有道澄，白云深处不闻扃。自言古佛何为者，只是无心一老僧。
岳麓道林何处是，郡人遥指水西村。儒宫佛寺俱无迹，竹树如麻暮雨昏。
当年此日花前醉，今日花前病里销。独倚破帘闲怅望，可怜虚度好春朝。
圣皇日日侍庭闱，七十春秋自古稀。不是相公平国后，谁令六騩得南归。
闻道朝来开满林，孤山无复见幽心。即将雪色如双鬓，拄杖冲寒细细吟。
南国征人去不归，春妍懒著旧时衣。至今门外冬青树，不与风花上下飞。
椎髻使来交趾国，橐驼车宿李陵台。遥闻彻夜铃声过，知进六宫瓜果回。
论诗厌共流俗语，少学衰颓又老来。三百篇中有曹国，一千年后欠萧台。
壁上留题见好怀，旋将征袖拂尘埃。浪游不得逢知己，阻雨今朝独后来。
画眉无墨把灯烧，岂识宫妆与翠翘。堪笑东风也相谑，暗牵裙带缠人腰。
侵阶草色连朝雨，满地梨花昨夜风。蜀魄不来春寂寞，楚魂吟夜月朦胧。
未得鸣珂谒汉宫，江头寂寞向春风。悲歌一曲心应醉，万叶千花泪眼中。
桐叶满阶秋思多，深宫玉辇几时过。西湖还驾黄龙舫，日暮遥听瓠子歌。
五色云中龙驾彩，九重宫里凤谐鸣。虞庭并奏钧天调，犹待筼篪作和声。
黄叶前朝古寺门，丰碑仍记赵王孙。汴杭宫阙消沉尽，莫向云堂独断魂。
少帝龙飞晋水时，邺侯经画自多奇。衡山半似商山隐，重为储皇定国基。
闻道宫中新凿池，多种芙蓉杨柳枝。近水芙蓉藏白鸟，当窗杨柳著黄鹂。
古鉴光分前后身，拟于何处拂埃尘。易观刹海毛端现，难把师心说向人。
少年凭恃气方强，肤理微邪未觉伤。迨得病深无治法，始知先甲是农黄。
治平嘉祐阐重光，𤈶幄龙鳞绣黼张。圣德共知天与子，觚坛爟火拜新阳。
海上东风犯雪来，腊前先折镜湖梅。遥思禁苑青春夜，坐待宫人画诏回。
故友从来匪石心，谏多难得主恩深。行朝半夜烟尘起，晓殿吁嗟一镜沈。
一醉昏昏万不知，黄昏促席夜深归。明朝惟见家人说，昨夜归时雪满衣。
儿童且莫卖呆痴，我爱呆痴汝不知。但愿明朝新胜旧，休论昨日是耶非。
陇头春树拂云红，学语声嫣弄晚风。上国祗今辞远贡，漫愁双翮闭雕笼。
花时酒客围花坐，今日红稀客不看。即使盛衰遵物理，何须反覆似波澜。
讣音遗我客床头，话到轮回鬼亦愁。肉眼未空今古梦，满天霜月晒枯髅。
春芽初趁六花光，嫩火新烹唤客尝。政藉琼浆浮点乳，浪云胜雪诧馀香。
开缄忽见王安丰，手阅七言诗一通。端能道人意中事，千载之下有国风。
风幡影里眼麻迷，为是知音却不知。毕竟碍膺除未得，寒松千古替伤悲。
世间凡马那知数，便觉从今一洗空。不遣奚奴严玉勒，恐因风雨渺龙宫。
东城谩祀汉苍梧，南楚空怜屈大夫。何似贤才遍中外，自然朝野足欢娱。
浩荡君恩较海宽，长容虎翼与猴冠。因悲就鼎富年吏，犹是今朝第一官。
细竹千竿殿影斜，龙颜曾此著袈裟。寺楼杳杳钟声度，疑有宫娥出晚花。
宝扇持来入禁宫，本教花下动香风。姮娥须逐彩云降，不可通宵在月中。
病里春光只漫消，碧山回望转迢遥。慈恩阁上题诗客，正得君王放早朝。
宫门两片掩埃尘，墙上无花草不春。谁见当时禁中事，阿娇解佩与何人。
枌榆春社斗鸡回，鄠杜朱旗夹道开。寒食宫愁消未尽，夜棋弹过水晶台。
金城人士本多奇，何事庠宫久蔑资。周急无轻五秉粟，伤时因寄一篇诗。
圣朝遂失诛元载，公议犹能去霍山。落胆徒闻温御史，不知睿意在群奸。
露滋绣萼弄轻寒，把酒同君带笑看。忆昔汉宫人去远，阿谁今倚玉阑干。
十里荷花带月看，花和月色一般般。祇应舞彻霓裳曲，宫女三千下广寒。
行宫宿卫在沙河，北岳诸侯望幸多。闻道遄归思饮马，一时传诏万方歌。
不慕瀛洲十八仙，青云无意事攀援。只怜南国溪山好，风月琴樽共一船。
近西穹帐是青宫，瑞霭祥云晓日红。宝扇初开颜似玉，金舆方驾气如龙。
知君试政数年前，把臂金陵岂偶然。此别应须各努力，莫将闲语负前贤。
宫树行行密覆墙，雨馀沙净碧云凉。锦衣花帽金鞍马，彩仗红旗夹道光。
金谷人家大谬悠，春江自理送穷舟。渔人拍手从旁笑，淡饭粗衣过即休。
为政心闲物自闲，朝看飞鸟暮飞还。寄书河上神明宰，羡尔城头姑射山。
前朝风度一瞻依，立马庾关望翠微。闲剔荒苔看古碣，斜阳山色逗人衣。
春殿龙香试彩毫，诗成夺得锦宫袍。归来笑拥如花妓，卧看蔷薇月上高。
想对白衣初满倾，执杯未饮已诗成。怀贤孤坐悄无语，不是朝来困宿酲。
埋玉荆山松柏地，百年身世返空虚。传家尚有□□瑞，翙翙朝阳五色雏。
行尽清溪到敝庐，绕篱黄蝶半畦蔬。频年学圃休相笑，千古英雄亦荷锄。
一声渔唱海天秋，素练初飞白鹭洲。亦有芙蓉自开落，何人解识汉宫愁。
蕤宾布序逢良月，条达延祥记令辰。仰奉椒涂宣内治，永昭芳誉冠虞嫔。
有国尝忧以味亡，须知有毒味中藏。谁能不累口腹事，莫趁秋风衔稻芒。
布衣空手取中原，劲卒雄师不足论。楚国八千秦百万，豁开胸臆一时吞。
曾听朝鸡警独眠，午门灯火夜森然。一官此日天涯外，远效华封祝万年。
无辱无荣典客名，来王来享向人成。朝朝研墨磨朱卷，停笔槐阴听啭莺。
佳丽曾矜得宠先，后宫歌舞一当千。那知宠极能生妒，不是青娥误少年。
峨峨祠宇汶城西，古冢荒凉绿树齐。为爱太师忠节重，几回下马读残碑。
年少同游古辟雍，文光万丈扫秋虹。不须旧事谈如梦，灯下相看亦梦中。
悲忧如路去无程，靖节终朝酒自倾。苦苦来招为醉伴，西山不使伯夷清。
去国谁惊蕙草秋，几回馥郁向中洲。只今泽畔行吟处，湘水无情也解愁。
草堂筑得傍林丘，溪友相过即放舟。翻爱白云如画意，终朝长在碧山头。
绛桃枝上雨初晴，相唤相呼更有情。上林千树花如锦，好向朝阳杂凤声。
梦过百花蝴蝶飞，可堪朝暮子规啼。山中有屋不归去，想见当门碧草齐。
英雄往事堪叹息，栏干徙倚情何极。学取山翁醉似泥，不同羊祜谋人国。
先秦岂谓嬴为吕，东晋那知马作牛。不悟春申亦如许，敢凭宫掖妻邪谋。
世间鱼鸟各飞沉，茅屋青山无古今。毕竟替他愁不得，几人虚费一生心。
泽雉呼雌日出飞，林鸦失子夜深啼。劳生未尽无生理，外境移心不得齐。
冈峦迤逦水悠悠，雁落沙洲古木秋。隔岸有人愁日暮，急须济我勿横舟。
东州州上野堂幽，卷幔湖山翠欲流。京国到来乡思远，白云黄叶梦中秋。
云低天阔七星台，鸿雁远衔霜信来。汾水晋山今古梦，夕阳无语重徘徊。
小小宫娥到内园，未梳云鬓脸如莲。自从配与夫人后，不使寻花乱入船。
欲将强盛远夸胡，罗绮金珠列国都。百戏未终兵甲起，不须重进外边图。
朝游秦地暮嶓台，暂向人间独往来。家在碧潭深处住，从教清浅化蓬莱。
离宫春晚雨霏霏，日晚君王带雨归。翠辇急行红袂湿，中途方忆瓦油衣。
前朝宫阙倚芒山，殿阁层层半岭间。犹恐北来冈阜浅，太行东抱故孱颜。
传闻天子重儒才，特为皇华绮宴开。今日方惊遇勍敌，此人元自北朝来。
不能随俗办生涯，刬草栽兰当理家。不见西湖林处士，一生受用只梅花。
古羊人物舜风馀，子姓传来祇旧庐。为爱一门能守义，相承五世不分居。
双髻云深古道危，不来夜半叩柴扉。六年底事成遗恨，寂寞空山啼子规。
万国来朝会缙绅，除愆宥过赐更新。欢声好似春雷震，一片嵩呼彻紫宸。
斗草深宫玉槛前，春蒲如箭荇如钱。不知红药阑干曲，日暮何人落翠钿。
凿教金井受天光，小小银瓶挂玉床。此是圣人新制度，诸宫各院尽相当。
云馆高车最上峰，遥林清逼翠微宫。下方尘土不可到，五色日丽扶桑东。
唐主宫垣集暝鸦，垣边几座野人家。尚余一片繁华地，宜种红蓝内苑花。
雁宇高高兔国斜，湿花飞露沁流霞。狂来清兴不可遏，吃尽寒梅一树花。
斜风细雨转船头，夜半波平带月流。行到下菰城畔望，水晶宫阙是湖州。
不辱其身不辱亲，要明圣学尽人伦。岂为媚世文章士，养就中和万古春。
甘宁关羽至今传，名将为神自古然。生不封侯三万户，死犹庙食数千年。
贝阙珠宫夜不眠，露华浩浩月娟娟。不应又作人间梦，窈窕吹箫度碧烟。
松林抛盏不曾迟，鬼向阴阳食有时。正是南朝寒食节，思归莫使汉儿知。
三宿相留亦是缘，东风吹上镜湖船。闲心可为流觞事，古眼应探窆石前。
少年交友尽豪英，妙理时时得细评。老去同参惟夜雨，焚香卧听画檐声。
遐想吴门人姓梅，高踪千古共徘徊。橘中傥有商山乐，不必胡僧问劫灰。
万古烟霞隐石门，洞中别是一乾坤。仙翁自不知年岁，山下于今几代孙。
众理森严尽在书，朝经暮史志何如。须将万事皆依理，先圣前贤定不迂。
明月舒光乍上枝，梦残空使楚王悲。无情最是巫山女，暮雨朝云只片时。
征帆朝发越江边，离袂销魂倍黯然。后夜家乡明月里，不堪翘首白云天。
清秋欲尽促归心，海日苍苍晓隔林。回首长安应未远，蓬莱宫阙五云深。
云梦悬知八九吞，银山万叠涨天门。长江日落鱼龙舞，古寺烟深鸟雀喧。
经纶事业须才者，燮理功夫有巨臣。安乐窝中闲偃仰，焉知不是打乖人。
三月风光触处奇，禁宫通夜足娱嬉。踏青斗草皆馀事，闲集朋侪静奕棋。
家住翠屏溪上头，思莼空结半生愁。今朝初洗红尘梦，烟雨西江满意秋。
穹崖幻出梵王宫，双塔中间一径通。四月雨馀山更碧，六龙行处日初红。
春风青草越王台，脚底连云海舶回。万国升平有今日，笑人陆贾奉书来。
不肯随波自直钩，一朝以道佐成周。后来亦有人于此，只把渔竿空白头。
万古湘江绕故城，水光夕照动檐楹。行人仰看春风软，吹落凭栏笑语声。
麒麟堕地天不惜，流落荒郊鲁叟悲。白发杜陵忧国泪，临风独咏八哀诗。
欲平靺鞨与坚昆，下诏旁求辟四门。吾子莫孤明主意，建隆开国圣云孙。
魏宫歌舞已成尘，重见陶家几世孙。铜雀不鸣唯解渴，管城何罪遽遭髡。
愁抱琵琶别玉除，可能谈笑镇西都。宫中多贮如花女，胜筑长城万里馀。
山桃野杏两三栽，嫩叶商量细细开。最是一年春好处，明朝有意抱琴来。
爱古探奇亦可怜，锦囊玉轴不论钱。拟须跂马江头路，日日望君书画船。
玉户金缸夜未央，邯郸宫里奏丝簧。郑姬已醉韩姬倦，谁拂君王白象床。
上阳宫殿倚云霞，天外时闻度翠华。鱼钥重重锁窗户，夜来春雨到梨花。
真伪纷纷甚得知，风流千古一羲之。山阴胜概今何在，却有人传定武碑。
主人流落委荒坟，燕子还来坏戟门。惟有桃花古时月，端端正正照啼痕。
捏土为香事有因，世间宜假不宜真。皇朝宰相张天觉，天下云游吕洞宾。
浦树亭亭散晓晴，钟山回望转分明。顺风顺水船如马，初是朝天第一程。
花开的皪固难知，旧识黄州副使诗。政使尽开能尔盛，孰知将吐乃为奇。
已将镜镊投诸地，喜见苍颜白发新。历数三朝轩冕客，色声谁是独完人。
为国推贤匪惠私，十金为报遽相危。无言暗室何人见，咫尺斯须已四知。
紫泥坛上火流红，夜半天神降竹宫。玉器七千陈湛露，翠蛾三百舞灵风。
忆昔相逢古佛家，今朝何意共天涯。莫将辽海三冬雪，去比江南二月花。
玉环妖国祸胎深，鼙鼓渔阳帝莫禁。不怨锦绷当日事，如何归咎凿牛心。
浮玉天门上下标，长江至此一回潮。青山尽向金陵出，虎踞龙蟠为本朝。
检点残编坐碧窗，不知庭外桂花黄。广寒宫里三千树，别是天家一种香。
雨洗松阴绿未乾，今朝山下倚阑干。一天露重月华湿，七十二峰生翠寒。
古砌长衢满绿苔，疏篱多傍水边栽。欲知何处怀平仲，老竹荒祠风雨来。
凭高一望兴何穷，晴雨朝昏景不同。莫向吟边苦怀古，败荷疏柳怯西风。
家住金陵复得无，白门杨柳可藏乌。汉宫眉黛三千绿，叶叶枝枝是画图。
软语相从喜道林，碧流紫树日幽寻。是非那复谈朝士，懒作香方比麝沈。
一拂冰弦万古思，娉婷谁不愿齐眉。可堪题柱荣归后，不似临邛初见时。
落帆重到古铜官，长是江风阻往还。要似谪仙回舞袖，千年醉拂五松山。
膏泽乘时要发生，云师可是太无情。朝朝只解连空晦，好雨终悭造不成。
愁断齐奴一寸心，谁知青女怨犹深。长吟莫恋宫前柳，黄叶秋风自不禁。
高阜荒荒古木稠，南徐江水送行舟。河山已带中原色，风雨今为北道愁。
东华射圃接天光，日日趋朝看晚强。白发无能思补报，肯矜霜简几人僵。
连朝风雨卷残红，四望亭台眼界空。多少东君生物意，不知俱在绿阴中。
十年不到万安游，此日重经涨海头。偶过莲塘居士宿，古心古貌古人流。
拥衾睡美无人唤，闲忆当年趁早朝。今伴赤松聊卒岁，后来功业付曹萧。
凤舞鸾歌宴蕊宫，碧桃花下醉千钟。红尘谪满重归去，花未开残宴未终。
朝云暮雨山头宅，暖日晴风陌上花。绛幕何妨行缓缓，送春归尽妾还家。
博落山中黄子杨，少从李生受仙方。道成初试飞升步，引手蟾宫折桂香。
朝来稍敢出船门，霜熟依然冷逼人。刮地风来何处避，可怜岸筱猛回身。
乍㬉初催朵朵齐，蛟冰风捲画楼西。琉璃国土堪埋玉，不遣馀香上燕泥。
龙骖晓入望春宫，正逢春雪舞东风。花光并洒天文上，寒气行消御酒中。
南国容台我旧游，淡花疏竹映高秋。送君秋日容台去，无限乡心逐水流。
中官丙舍即花宫，松柏林前梵磬风。试向精庐高处望，楼台金碧夕阳中。
数口飘零寄海滨，长途甚处是行津。麦舟发付何轻易，未必今人异古人。
老屋三门山径幽，中藏无限古今愁。新诗吟罢春云合，塔里金仙笑点头。
池上今宵风月凉，闲教少乐理霓裳。集仙殿里新词到，便播笙歌作乐章。
天人蜕迹便天飞，混迹尘凡世得知。岁历七朝逾六百，朝朝冷眼阅行尸。
祗今何许问迷楼，更有垂杨记御沟。除却琼花与红药，杨州不是古杨州。
脱却双轮换独轮，乘船人作坐车人。明朝又复乘船去，却畏风波不畏尘。
晓色青青满浦云，春潭琼草怨夫君。到今兰露供朝饮，读遍离骚客不闻。
落霞秋水映长空，千里江山入望中。未解虎头丘壑意，画图那识米南宫。
步出吴门入古林，松涛竹籁互酬唫。稚圭不用仍移檄，猿鹤应知近日心。
太液池边雪始乾，晓妆初试佩珊珊。帘钩欲下东风细，犹梦珠宫扇影寒。
朝阳映屋拥书眠，梦想钟山一慨然。投老安能长忍垢，会当归此濯寒泉。
当年许与有谁知，人忽邱陵我独悲。逊国曩时犹易耳，不应留剑使心欺。
蒲团竹几炷熏炉，剩读平生未见书。酌古量今会文夜，清风明月四窗虚。
江阁疏钟恼客眠，俸钱酤酒醉陶然。明朝况是正元节，百岁浮生又一年。
寻常公署复朝参，会面何由一接谈。却是老天相补报，直教联辔过燕南。
建邺春江水拍天，趁潮先发六宫船。何时彤笔严清禁，缥缈金铺生瑞烟。
宫样鹅黄绿带垂，中州未省见仙姿。只疑湘水绡机女，来伴清秋宋玉悲。
梁王旧苑宋城东，万乘旌旗比汉宫。宾客豪华终寂寞，平台修竹但秋风。
檐前白日易西斜，人世风流莫放赊。试问南朝朱雀燕，年来筑垒入谁家。
璚林宴罢出南宫，罗袖飘香醉态浓。一色杏花三十里，长安道上马如龙。
眼见梅花照玉堂，只今浓绿覆宫墙。樛枝偃盖云千叠，下荫清池玉一方。
长江天堑古今同，控引东南地势雄。几度桃花三月雨，锦云翻浪化鱼龙。
庶子遗踪留此地，寒岩徙倚弄飞泉。古人不见心可见，一片清光长皎然。
如涌浮图近紫霄，芙蓉仙苑礼群僚。海天遥奉金轮日，尽遣祯祥归圣朝。
日烘薄雾开柔陌，风罥游丝著柳条。语燕啼莺自撩乱，惊人残梦是春朝。
一月如绳雨泻檐，只言新竹渐多添。岂知政负幽人腹，不放杨梅蜜样甜。
玉堂全不限常朝，卧待重城宿雾销。翻忆故山深雪里，满炉枯柏带烟烧。
五更三点索金车，尽放宫人出看花。仗下一时催立马，殿头先报内园家。
抠衣稳坐栖云石，洗耳闲听漱竹泉。夜半有时长见月，人间无梦去朝天。
义在甘心自杀身，人情天理此为真。谁能出段乾坤里，长作偷生负罪人。
溪有清流木有颠，朝来我饮夜来眠。许由千古将巢父，信史无惭一路编。
鉴形闭气思神法，初出艰难后坦途。倏忽虽能游万国，奈何弃旧却移居。
烟花已入鸬鹚港，画舸犹沿鹦鹉洲。醉卧醒吟都不觉，今朝惊在汉江头。
千古繁华白下亭，万家花柳拥层城。登临此去非无地，弹压中间要有声。
平吞六国更何求，童女童男问十洲。沧海不回应怅望，始知徐福解风流。
老态偏于故旧深，联翩二妙重遥临。春风共有朝天兴，稳步青云听好音。
乡国诗来当远书，十年离思几时除。南归会有重论约，已辨骊驹戒仆夫。
清宁宫里早朝回，四翟冠高比上台。识遍朱门金字榜，众中夸道不凡才。
洛阳大底居人少，从善坊西最寂寥。想得刘君独骑马，古堤愁树隔中桥。
万感生于一念间，炷香惊起老龙蟠。今年人协嘉鱼梦，荒却池前古石坛。
长病人嫌理亦宜，吾今有计可扶衰。烦君舁著山深处，恐有黄龙浴水医。
一朝周处奋英豪，三害皆除岂惮劳。若是不能降自己，纵屠龙虎不为高。
浓岚滴翠晓氤氲，洗我尘襟一二分。归步怪来轻欲举，朝衣犹带北山云。
爱无差等墨之徒，理一由来分则殊。爱只是情仁是性，合于仁上着工夫。
上国来游重友于，归情犹自忆江湖。一樽不尽临歧意，明月西风雁影孤。
王母祠东古佛堂，人传栋宇自隋唐。年深寺废无人住，满谷西风栗叶黄。
江山战后日萧条，壮士闻笳惨不骄。兄弟登高犹九日，君臣失路已三朝。
杖藜谈笑出幽林，囊底丝桐物外心。古调即今谁复爱，竹风山雨旧知音。
官库谁能饷陟厘，汉宫无复赐隃麋。不如扫尽书生事，闲伴儿童竹马嬉。
千里幽怀一凭阑，君恩宁许更盘桓。朝中未有输忠处，肯便临溪把钓竿。
古寺无僧门半扃，重来往事暗伤神。一株残柳犹青眼，似识当年系马人。
明朝骢马又何之，眼见东巡西怨时。短歌忽被风吹去，都落人间作口碑。
青云双凤立朝阳，彩笔春生白简霜。心识西行非远别，夜来绿草满池塘。
未问含章眩晓妆，巧将圭璧叠宫墙。爱民天子心尧舜，犹自黄封降御香。
若共水仙湘水滨，蛟宫添坐一夫人。无端生长颓墙下，将就徐熙为写神。
罗冲万金原不足，君平百钱自有馀。古人冷淡今人笑，却将不足奉有馀。
千古文人信有权，一言那肯博婵娟。为逃相路教歌舞，严续殷勤亦枉然。
嫦娥不是人间客，月殿应非世上宫。当日君臣俱涉梦，渔阳特地起西风。
粼粼鸭绿飏清光，日夜朝来有底忙。好有金鳞乘浪暖，桃花流出禹门香。
墨卿与我是相投，了得时需便罢休。不见江南井中藏，只为相国寺门留。
一抔自筑珠丘土，双匣犹传竺国经。独有春风知此意，年年杜宇泣冬青。
縠波亭下一维舟，小对秋风梳白头。欲赋新诗欠时体，江河万古叹风流。
六宫禾黍千年恨，一片江山万古情。明月不关兴废事，夜深还照石头城。
柳昏花瞑正春宵，满镜长蛾画不消。不捲珠帘待明月，银床花落到明朝。
牛马毛寒缩如猬，古今此句绝奇奇。今春大雪亦将尔，莺死无声社燕迟。
联镳去作蒋山游，路转天津绕御沟。忽作故都禾黍恨，洛阳宫殿锁千秋。
佛刹灵芝呈上瑞，黉宫举子破天荒。西方也服中原化，相送英贤佐圣皇。
圣主仪刑自智临，嫔嫱博古趣何深。金虬香里芸窗静，满几诗书一弄琴。
海棠亭上号红云，晴日青天绛彩新。疑是群仙朝玉阙，一时都戴紫霞巾。
明朝玉帐过江边，骑卒行营一日先。出得公庭天向夜，通宵又散起家钱。
非关风雨能相妒，自是人间胜会难。不为此番游屐阻，连朝终作等闲看。
深宫雨过长苔痕，谁忆羊车旧日恩。惟有集贤癯学士，一枝漠漠记黄昏。
惜也天然一段奇，如何万古罕人知。只今山色连深翠，孔子明言是孝慈。
手指庭柯绿未乾，心悬民瘼古来难。一时悯雨传新咏，肉食何人耻宴安。
床头络纬泣秋风，一点残灯照药丛。梦吉梦凶都不是，朝朝望断北来鸿。
黄柏冈前百岁翁，婆娑终日酒杯中。此行得得烦君问，荒政如今惬老农。
便殿沉沉永巷秋，宫中击拂最风流。参差玉指和花数，恰到君王自得头。
紫府真人朝玉京，三千玉版先进名。叩头欲跪紫烟合，但闻玉佩玲珑声。
落尽宫花辇路荒，銮舆西狩岭云长。词臣休望金鸡赦，蜀道艰难胜夜郎。
法不孤生自古同，痴人乃欲镂虚空。君诗妙处吾能识，正在山程水驿中。
明招古木叶千层，山自浮云溪自横。春树莺藏无觅处，遗编灯火屡吞声。
心体自然安用养，多因迷欲易成昏。但能寡欲无私累，本体清明理自存。
众星拱北知天道，万水朝宗识地灵。朝汉有台当混一，岂缘高帝事穷兵。
高才佐理振声华，画省优游沐宠嘉。案牍不劳机务息，月明闲对紫薇花。
一丘一壑思迢迢，莫把山林较市朝。江上相逢两无语，夕阳衰草暮萧萧。
密雪飞花万木僵，南枝的皪待朝阳。还知百果输先手，政为孤根压众芳。
高帝陵边我故庐，白云惨淡带苍梧。归心政与江流动，更著青山隔岸呼。
磬湖雨过漾清波，古岸秋来长薜萝。问讯石君无恙否，试烦著手为摩挲。
寄语江鸥莫浪猜，先生爱汝水潆洄。自从楚国灵均后，几个骚人到此来。
长年碑读洗残潮，野鬼还将野火烧。来往不知亡国恨，只看奇石问渔樵。
萸匣朝开蕙麝清，不寒休讶六铢轻。银泥锦谷何方物，秋水微飔自织成。
小丑厄年当北遁，皇朝今日合中兴。凌烟阁上功臣数，敕与画工特地增。
水调山中不用符，老僧仍挟古茶垆。晚来送客前泾去，问道前泾月有无。
歌罢秦楼月满阑，天风两袖锦袍宽。花前莫草清平调，飞燕深宫不耐寒。
乾坤万物见非私，万古谁言不子思。我却是山山是我，于今要与一山知。
燕居不日拟灵台，惟有依庸尚未恢。千古同心应不少，但能继往自开来。
酣酣芳意不胜春，一笑嫣然恼杀人。分寄多情还解否，要教国色在东邻。
紫玄名在广寒宫，但恐银蟾与此同。探得石龙行雨信，一声先报紫玄翁。
茂陵仙去已多年，牢闭深宫敢斗妍。昨日有人曾赐死，阿娇恰好近君前。
欲雨山云四面垂，空庭蚁战久相持。只应薄伐檀萝国，正是槐安献捷时。
喂食还须只一件，莫信傍人教你换。鸡豆菱肉尽非宜，不及朝朝黄米饭。
门户重重绣幕遮，十分国艳属侯家。谁知蔡琰燕山北，愁听胡笳对雪花。
离离芳草满吴宫，绿到台城旧苑东。一夜空江烟水冷，石头明月雁声中。
泽国茫茫水接天，孰云无法与人传。见成风月难回避，尽在华亭一钓船。
轩辕宫阙在黄山，万丈丹梯尔重攀。石匣故应收舍利，遗书还与散人间。
明月飞来珠海长，愁心尽与白云乡。高歌试问投竿老，我是今狂定古狂。
月树秋来碧几寻，古芗熏彻紫芝吟。无因得去陪清赏，祇寄山君一寸心。
茫茫鹫岭水云赊，今古庄严大士家。槛外碧空垂法象，月明岛屿尽莲花。
避暑深宫消永昼，函风广殿起凉秋。宸心未惬高明适，志在山东二百州。
国亡家破见忠臣，何事痴儿竟误身。借问一门朱与紫，黄金横带为何人。
自古诗人咏伐檀，山中不道负薪难。到家远近何须问，行过溪桥路已宽。
平湖秋水浸寒空，古木霜馀落叶红。石径小桥人迹断，一庵深锁白云中。
烟火光残人渐少，归家箫鼓梦中闻。明朝收起新花钿，只到清明始上坟。
漫说昭君第一人，毡车万里托羌浑。君王下诏求倾国，不为琵琶略断魂。
瑞竹初生每觉长，分岐共簳出宫墙。普天无限成林地，故产皇家是吉祥。
每念道人张一无，京尘填眼髑髅枯。师资贼害无人理，负子清光白玉壶。
唐家帝业艰难致，终笑明皇学始皇。不戒前车成后辙，华清宫殿胜阿房。
岳墓南枝露未繁，相公玉佩响金门。往来莫打西湖过，万古烟波万古冤。
抗旌汾浦根移白，竖箔蓝关花染红。欲识龙媒空万马，宫袍黄挟御炉风。
犹存鼎镬记熙丰，翠霭春深古路通。千百舂锄一株树，野田吹下雪花风。
损益才通理洞明，不应知死异知生。惜无人把宣尼语，说似当年尚子平。
寺占湖边数亩山，杖藜偷得一朝闲。昨朝恰别居巢长，又喜新诗在壁间。
数枝聊可玩清华，盛夏终须翠满家。矫首容台候青凤，明朝好日莫令赊。
高秋风起玉关西，踣铁归朝十万蹄。貌得当时第一匹，昭陵风雨夜闻嘶。
轻衫湿雨过淮东，鹤背功名酒一中。歇马不须寻古事，隋家陵树正秋风。
几年鳞甲蛰清渊，一旦飞腾石自穿。遗迹谩存离旧隐，定应衔雨去朝天。
倩搔背痒坐深村，爱说前朝赐帛恩。县帖不来寻社长，自摊牛契教玄孙。
销愁应仗酒为兵，客梦朝朝带宿酲。彭蠡蚤寒风色紧，宾鸿吹送两三声。
绿卷晴荷插满池，珍禽来惯帖船飞。看云只似寻常立，何独今朝忘却归。
镂玉雕琼簇闹竿，珠花翠叶缕金篮。东家年少贪游冶，正值明朝三月三。
师相平章误我朝，千秋万古恨难销。萧墙祸起非今日，不赏军功在断桥。
桂林旧著绣衣来，久矣馀波拍越台。自古直臣多牧广，广平曾赋岭头梅。
悠扬樵音窅欻中，似将律吕与蝉通。出山一见皆平地，尚待朝南暮北风。
六行由来数睦姻，士须重义勿轻贫。老夫家谱分明在，莫以新亲薄古亲。
璇璿非复旧宫坛，独向徐碑识二难。井底丹灵勿轻汲，昔年曾寿两苍官。
宵旰常存为国心，大庭决政每亲临。退朝镇日凭绨几，御笔常书丹扆箴。
多饮酡酥玉貌红，盘头大脚出辽宫。生憎走马穿花去，更打鸳鸯一弹弓。
楚妆不入汉王宫，宠爱如花悟色空。世上女儿休笑我，当年曾伴拔山雄。
八姨粉翠锡千缗，脂盝新妆百宝匀。白发上阳宫女老，补衣重拆绣麒麟。
淡妆初出蕊珠宫，翠壁丹崖想像中。好似麻姑驾蓬海，海波清浅日轮红。
厌听诸方三昧禅，却思夜雨对床眠。欲知千偈如翻水，看取朝来绿涨川。
太史朝书云五色，野人昼卧日三竿。东家分送黄精酒，消受梅花一夜寒。
苍梧云断帝升遐，奇石江边自古夸。莫道薰弦无逸响，鸡鸣寸念亦重华。
静清深处许吾闲，朝看云来暮看还。泾上再歌倪老句，邵家亭子面西山。
叶底风吹紫锦囊，宫炉应近更添香。试看沉色浓如泼，不愧逢君翰墨场。
不忧家国任奸臣，骨肉翻为蓦路人。巫蛊事行冤莫雪，九层徒筑见无因。
道人清夜理瑶琴，爱学啼乌啭羽音。莫把世人工拙论，世人弹耳不弹心。
风前推折千年剑，岩下澄空万古潭。双剑变成龙化去，两溪相并水归南。
古榕深树碧烟凝，小箬山前望眼明。粤客思亲原有泪，軥辀休送断肠声。
至音淡薄谁曾赏，古意飘零自可怜。不似秦筝能合意，满堂倾耳十三弦。
古道通津近万安，石湖云绕福台山。游川何处堪招隐，春在沧浪九曲间。
已剪诸郎百虑轻，骄儿长大又生狞。祇愁南内无归日，南内归来万古情。
满城士女斗鲜妆，无药能医一国狂。犹有当年旧旗鼓，溪头让与少年郎。
一条楖栗活如龙，水尽山穷特地通。法乳千年流不竭，无师真智古今同。
一天西雨又东晴，唤作阴晴雨不成。朝睡着人浑未觉，鸣嘤枝上一声声。
泪沿红粉湿罗巾，重系兰舟劝酒频。留却一枝河畔柳，明朝犹有远行人。
学士经筵论古今，花塼日上两三寻。天颜有喜人知否，认得唐虞用意深。
除却唐虞三代时，古今人物合先谁。孔明后汉公前宋，炳炳遗材不复疑。
宝月团圆开素波，宫娥前队引笙歌。白云乡远应难到，争似琳池乐更多。
禁门宫树月痕过，媚眼唯看宿燕窠。斜拔玉钗灯影畔，剔开红焰救飞蛾。
忆曾跨蹇渡临濠，万木云山舞翠涛。千古庄周劳梦寐，画图时复倚秋高。
万法元须一理通，长生极治本同功。广成千岁无它术，祇在唐虞二典中。
我别甘泉又两秋，烦君传语旧同游。林泉不许山人卧，又遣朝簪簪白头。
上巳春阴政未开，寒窗愁坐冷于灰。冻蝇触纸飞还落，仰面翻身起不来。
艇子抢风过太湖，水云行尽是东吴。阿谁坐理青丝网，遮得松江巨口鲈。
朝阳破雾水浮空，极目江湖一望中。三十六陂冰雪解，鱼龙鳞鬣动春风。
百尺寒松老干枯，韦郎笔妙古今无。何如莫扫鹅溪绢，留取天吴紫凤图。
日出河冰流有声，舟人一路击冰行。三朝三暮清河口，幸有香醪慰尔情。
万古经书万古明，圣贤言语圣贤情。乾坤倘与人描画，日月山川想更精。
东风朝日破轻岚，仙棹初移酒未酣。玉笛闲吹折杨柳，春风无事傍鱼潭。
栋梁养自圣宫墙，新转官阶喜近乡。百里雷封看小试，杏坛馀馥到琴堂。
汉家猛将已成多，故里归来奈乐何。安得贤臣思更切，大风千古一赓歌。
埼岸枫林隔野桥，梵王宫殿在山腰。扁舟好趁樵风去，莫待寒江落晚潮。
嫩似金脂飏似烟，多情浑欲拥红莲。明朝拟附南风信，寄与湘妃作翠钿。
人间六月日如丹，见说云居蚤自寒。他日游山看蜡屐，终朝临水濯尘冠。
蛾眉新画觉婵娟，斗走将花阿母边。仙曲教成慵不理，玉阶相簇打金钱。
凉雨霏霏肃径沙，芰荷无数拥烟霞。幽人不受市朝挽，竟日池边藉落花。
隔溪古寺夕阳时，风送钟声落翠微。想见老僧归院晚，山童未掩白云扉。
小红亭子白阑干，入道宫娥玉作冠。袖出青梅弹㶉𪆟，银瓶满注蔗浆寒。
此身此理由天付，屋漏多惭忝所生。今后事天知有道，力闲邪妄便存诚。
敌国行人讵可轻，等闲戏笑祸胎成。胥闾竟日知何语，回首齐郊已被兵。
千丈飞崖倚半空，火云时节此清风。身闲一日俱仙思，何用藏形古木中。
翠幢绛节忽纷纷，空里笙箫节奏闻。碧玉宫中花似雪，蕊珠殿下鹤如云。
四顾苍茫玉树寒，扁舟何事泊江干。想应棹入山阴道，兴尽归来理钓竿。
石门未到未为迟，小泊灵星也自奇。此去五羊三十里，明朝还有到城时。
满壑云藏太古天，仙书元未有人传。我来载酒岩前石，风扫松花出洞泉。
侍宴群儒立绛都，太清楼下望金舆。御前枣刻亲摹写，手赐新镌古法书。
千劫情缘万古期，楼中萧史姓名非。洞天花落秋云冷，肠断青鸾独自飞。
茂竹修林已陈迹，禹穴剡溪俱胜游。秋风倘未理归梦，我欲买船官渡头。
长说先师似老彭，共疑好学古书生。不知亦解餐云母，白日登天万事轻。
脱帽南山政事馀，无禅本性亦如如。前身不是山僧化，肯与山僧作草书。
平明西院尽门开，敕赐宫人送别台。粉黛一时皆出送，众中香引玉冠来。
端拱垂衣每面南，晓班庭下颂声三。典仪预白排朝日，假令临时放六参。
眉须如画发高吟，至理清言尽德音。忆雪楼前风雨后，广陵一曲绝于今。
三策前陈语漫详，外迁一再相骄王。惟馀正谊兼明道，此传流传万古香。
昨望山阴古道中，蕺山直上最高峰。今朝更踏山阴道，却向云间认八松。
长安大道走邯郸，倚瑟佳人怅望间。若见膻腥似今日，汉宫何用忆关山。
武帝南征并海回，九天云䍐拂天来。缥缈群仙朝绛节，五云宫阙是蓬莱。
造膝从容奉密言，晚来冲雨出宫门。赐金为代衣沾湿，感德身同挟纩温。
月落严霜自理妆，北风工为发清香。晓英数点辞人去，幽独无人为断肠。
旧时天禄校书郎，习气薰人老未忘。可笑当窗楮生面，却成宫额半涂黄。
东市朝衣溅血年，惊看老鹘奋霜拳。到头恩怨知谁是，田窦袁晁尽可怜。
姚家一种殿群芳，不学宫妆学道妆。秀毓中央颜色正，品题无忝作花王。
未见巫山十二峰，人言山与此山同。定知神女藏深处，正在朝云莫雨中。
鼙鼓鸣山绿叶摇，繁声嚣杂漫终朝。不如涧下一杯水，沃起行人心肺焦。
即时参得指头禅，说似家风玉版传。一日佛堂光自放，我师歇在古灵前。
红罗亭下又春风，小凤飞来树已空。后主当时欢宴处，新花如火照唐宫。
桀溺长沮振古豪，不能历聘遂深逃。獾郎一肚皮周礼，浪说求田意最高。
前邻百鬼瞰高明，夜雨华榱叹昔人。却爱君家鸿雁集，还能葺理草堂春。
本分桃花寒食前，小桃长是上春天。二乔二赵俱倾国，女弟娇强意自先。
美玉精神鹤膝长，冰霜国里破天荒。魁名且占群芳上，异日调和鼎鼐香。
黄金台迥鸳鸿集，碧玉壶深日月长。大隐从来在朝市，谪仙况复富文章。
露冷芦洲楚水平，荒坟三尺近甘城。当年不进王孙饭，千古谁知漂母名。
骊宫歌笑入青云，曾识常山有战尘。忠骨已澌馀发在，因人得见梦中身。
击筑高歌兴未孤，暂分离恨作欢娱。不知后夜相思梦，得及今朝醉里无。
双钩带血不敢飞，城荒草碧春风吹。秪今惟有台前月，曾照吴宫花发时。
江头日暮歌欲罢，告诉不尽哀情多。岭南自古炎蒸地，君去风霜合若何。
皇天命理以为人，理有存亡系我心。存养上还天所赋，终身履薄以临深。
与君联辔听冬珑，下马荀陈列座中。南北东西乡国异，笑谈天与一尊同。
桥梓相传清白在，君臣鱼水千年会。谁知一握小横披，开国承家理无外。
朝来庭树有鸣禽，红绿扶春上远林。忽有好诗生眼底，安排句法已难寻。
带烟和雨绿萋萋，水阁春深望眼迷。惆怅夕阳千古地，青山无语鸟空啼。
匡庐彭蠡两苍苍，月馆花城古豫章。谁信罢兵张宴地，夜深偏醉郭汾阳。
江国群芳自有馀，诗才酒兴不愁无。却怜西蜀移根远，醉向东风落笔初。
徙倚高台对寂寥，尊前飞叶带霜飘。秋霞映水明双阙，暮霭连山锁六朝。
雪云寒事正多风，诗与山阴兴颇同。万境纵陈浑不理，老身只是愿时丰。
妙墨淋漓湿未乾，山光林影翠成团。渠家高馆偏多趣，北苑南宫绕座看。
三泉退敌捐躯日，五岭逢纷去国年。皇天自古扶忠义，不必临风畏跕鸢。
朝天坊里朝天客，北去朝天已赐环。从此昭平梦不到，剩凭栏槛看青山。
伯子移舟向古陂，晚漪觞我不嫌迟。小楼独下湘帘坐，也到斜阳半壁儿。
封章频上敢怀安，鱼水君臣古亦难。优老忽闻明诏下，考槃令咏硕人宽。
去年石上君携我，今日溪边我送君。世事尽从朝晚过，人情难必死生分。
国学先生石与孙，金铃木舌士林间。欲将天下观诸掌，之子从今上泰山。
节序明朝岁已除，青衫犹辱访侨居。预留拙笔聊相赠，点画虽疏意有馀。
鄂君贵弟浮青雀，翠被携来覆榜人。墙外木兰宫里树，一枝花发两边春。
群盗河南稔祸端，此邦城守古来难。知州一纪心如水，那得金钱谒上官。
月落风烟变古今，画图今见入清吟。可怜意象经营日，不到苍生未了心。
弥陀殿侧远公堂，忆昔开山古道场。缁素三千来此会，苍茫禅海一津梁。
不胜攀折怅年华，红树南看见海涯。故国春风归去尽，何人堪寄一枝花。
春风娇软绿阴肥，上苑莺花紫翠围。却向后宫深院里，一枝闲自理金衣。
近来湖上风光改，古迹三贤亦就迁。独有菊泉能定力，岁寒坚守此山前。
鸟中亦有白头翁，底事卑栖向棘丛。不道朝阳孤凤好，飞鸣元只在梧桐。
金谷妍华空毁垣，国香冰霰自孤根。辋川强项芭蕉伴，共谢东皇费手援。
南朝禁籞夕阳明，犹与游人作队行。烟满天渊池上路，菜花黄尽绿阴成。
蓬矢桑弧男子初，泽宫试事翼如趋。采蘩盈耳皆音节，盛乐何消待大雩。
宽猛三年无枉理，公私兼济不欺心。如今受代朝天去，遮路人人泪满襟。
竹映窗前水漱门，数声幽鸟报朝昏。行来恐踏苔痕破，目送山阴过远村。
石根两眼北流泉，乳窦潜通御井边。飘出宫花人不识，又沿衰草下山前。
雪才盈尺云阴解，风不鸣条雨块完。春力急催冬事退，君王宽政不恒寒。
孤负提携避暑宫，见延明月引清风。纵然秋风为移夺，终感殊恩在箧中。
病眼经旬只掩书，萧萧梧竹自村墟。忽然惊喜开门出，天子今朝己建储。
水精宫殿柳深迷，朝罢千官散马蹄。只有词臣留近侍，经筵长到日轮西。
何处春深刺史家，园林犹锁晋朝花。风烟况接西湖水，重起书斋对郡衙。
疏枝重复裹莓苔，护得寒英煖未开。料理不关元化事，翠华长是雪前来。
长天万里扫清秋，宿雾朝云寸不留。向晓残星犹未落，一盘棋子倩谁收。
数载书窗伴读鸣，群中刚雉羽毛新。今朝命试牛刀手，望断函关夜度人。
尽道西施类玉环，多因醉里认容颜。馆娃宫与华清似，都在秋风十二鬟。
是非得失两茫茫，闲把遗书细较量。掩卷古人堪笑处，起来摩腹步长廊。
丘如蹲虎占吴西，应得佳名故国时。未必金精能变化，空传怪说使人疑。
昨日梅华同语笑，今朝芍药并芬芳。弟兄殿住春风了，却遣花来送一觞。
四朝传说直臣言，万事多君与轾轩。重到彤墀挥翰处，想知云梦一时吞。
长官行县课农书，耕叟治田贾趁虚。上到岭头望应喜，人烟今密旧时疏。
一心忧国不忧家，掠面黄尘带晚沙。邮传不通音问隔，家人夜夜卜灯花。
咫尺南宫近木天，羡君官府是神仙。鸾凰会整青霄翼，山水还留白雪篇。
天寿山前原庙开，千盘王气郁崔嵬。皇家岁遣朝陵使，记得松阴策马回。
空翠侵人睡不成，夜深惟有野鸡鸣。翻怜车马明朝发，坐听潺潺涧水声。
顽躯岂望风云会，素志长怀铁石坚。待到文明开圣治，负图也学出河边。
月之所在谓之身，朝市山林几样人。静看一轮如此洁，莫将身著软红尘。
十年京国梦中心，到此春光满上林。莫为莺花漫留恋，麦黄蚕老候归音。
葱茜亭亭爱一橙，日供清趣映檐楹。明朝回首怀萍梗，记得沉吟此际情。
古岸萧萧闻去雁，平芜杳杳更斜晖。空江极目望不尽，枫叶半红人未归。
惠爱如春威似霜，神明佳政蔼馀杭。集贤庭畔依依柳，无限行人比颂棠。
自供东苑久司茶，览镜俄惊岁月加。纵使深宫春似海，也教云鬓点霜华。
寿酒今年胜去年，彩衣膝下月宫仙。丈人自有长生诀，子午常朝玉帝前。
御柳黄丝未满条，宫花红蕊不胜娇。至尊看雪开温室，亲赐昭仪壁上椒。
道傍垂白定沾巾，正似当年绿发新。故国依然乔木在，典刑复见老成人。
幕次春排晓御楼，千官贺雨拜珠旒。斜阳却幸鸳鸯殿，袍裤宫人尽筑毬。
吴儿沿路唱歌行，十十五五和歌声。唱得小娘相见曲，不解离乡去国情。
门前不改旧山河，破虏曾轻马伏波。今日独经歌舞地，古槐疏冷夕阳多。
清门早日映朝端，俊域于今有二难。虹气韫来徒想玉，国香闻处已知兰。
此客清狂似季真，意行湖曲眺青春。橹声往往来来好，山色朝朝暮暮新。
喜怒哀乐未发前，此中气象作何观。古人冷淡今人笑，憧憧思虑汹狂澜。
汉贪金帛鬻公卿，财赡羸军冀国宁。晋武鬻官私室富，是知犹不及桓灵。
箕山树古白云深，孤冢谁封却到今。历数由来归浚哲，荒塘馀论岂堪寻。
柳似罗敷十五馀，宫腰舞罢不胜扶。年年折在行人手，为问春风管得无。
海内归来礼国恩，祖庭收拾领儿孙。龙山山色今犹昨，祗树秋高不忍论。
嵯峨千仞永康山，石路终朝转屈盘。政恐乘高伤远目，忽然烟雾锁峰峦。
征夫万里戍交河，塞外萧条朔气多。古壁暗蛩催夜织，朝来一叶下庭柯。
试看汲古几何深，犹有馀波慰渴心。谁把石栏移便坐，并邻又得一繁钦。
峻极登高二十年，汝州回望一依然。君行亦是高秋后，试觅神清古洞天。
刺虎屠龙古有名，事于难处迭相矜。要知真宰争功意，困得英雄始是能。
归舟日日向南风，积雨初收浪拍空。梦入龙冈清暑地，夜凉万斛水晶宫。
古寺残冬倍悄然，老僧闭户独安禅。冰满瓶中无滴水，香消垆畔有馀烟。
三入南宫更白头，夜寒持被卷书楼。那知趼足半天下，投老浮山省旧游。
秋云无复似春浓，天地何人到此穷。斜日淡烟今古恨，如何都付与孤鸿。
蓝关回首自凄凉，积雪层冰道路长。去国可无三宿恋，旁人休笑马蹄僵。
曾与萧侯醉玉杯，此时神影尽倾颓。莫云千古无灵圣，也向西川助敌来。
闲踏宫花独自行，飘廊点地色轻轻。临风长作南枝想，欲化西园蝶未成。
览古楼高桂影寒，飞觞不厌接清欢。天香落尽黄金粟，软语何由接夜阑。
国忠祸衅根芽日，此贼倾唐势已先。搆陷名臣冤且众，天乎何意与终全。
凉叶萧萧生远风，晓鸦飞度望春宫。越人归去一摇首，肠断马嘶秋水东。
吾伊声断熊丸胆，灯火烟消墨篆帷。不但古人有贤母，看碑挥泪痛慈闱。
密密娇黄侍翠舆，避风遮日小扶疏。画阑想见悬秋晚，无限宫香总不如。
秦川自古帝王州，此日乘骢亦壮游。莫道匈奴今远避，黄沙莽莽使人愁。
家住黄河相见湾，湾头道路古来难。十度船来九度见，郎行自隔万重山。
近市依湖十里间，扁舟朝往暮能还。莫教老圃翻锄尽，留我他年葬骨山。
湖南秋水渺烟波，万古萧条别恨多。虞帝南巡去不返，独留瑶瑟怨湘娥。
泉声虢虢石粼粼，罗袜凌波不动尘。借问仙家谁得似，黍珠宫里鲍夫人。
三冬枯木遇春阳，翠萼寒英喷古香。雪鬓老婆情未瞥，冷看花树哭檀郎。
睥睨鸦喧曙色明，丽谯隐隐尽钟声。各宫装束焚香候，只恐君王道院行。
一样娉婷绝代无，水宫鱼贯出琼铺。缘何买得凌波女，为有荷盘万斛珠。
数事平反转两官，金章不博鬓毛班。继今功大勿全有，从古恩多宁少悭。
早起春晴香雾肥，独依残月出墙围。洛滨仙子波心立，虢国夫人马上归。
湖上烟光九月天，于今墟落古西偏。风波罢后汀洲静，两两凫鹥曝翅眠。
康俗遗居万叠山，高垂铁锁讵容攀。青鞋布袜非公事，古木寒泉要我闲。
但见城池还汉将，岂知佳丽属蛮兵。锦江南度遥闻哭，尽是离家别国声。
春入桃园日正迟，怀人何以慰朝饥。自怜官事冥烦日，却是诗人得句时。
春秋将绝书刘子，汉史虽终述武侯。旧国不知遗烈在，我来偶作冶城楼。
田无数亩难回首，士少高风易折腰。古往人非秋自老，松轩吟对雨潇潇。
五羊皮贱耻干秦，自在披裘带索贫。谈笑七雄争战地，乾坤自古有闲人。
莫恨丹青画不真，后宫那得更无人。和亲果是宁边计，何惜区区妾一身。
只今客傍秦王岛，何似家连碣石宫。自是刘晨仙骨在，百年无地不春风。
涌壁千寻古面颜，仰凭天柱俯仙关。松间雕镂轩墀月，未许诗人见一□。
昔日蟾宫捣药时，桂花树下影依依。一朝误落人间世，却被缁尘染素衣。
南来消息断归鸿，江国迷春晓梦中。斜带参星杏花白，依稀墙半宋家东。
朝廷今日重农耕，劝募招怀有度程。四海田畴须垦辟，万箱菽粟看流行。
已立平吴霸越功，片帆高飏五湖风。不知战国官荣者，谁似陶朱得始终。
自是三郎溺燕私，千年祸水说蛾眉。骊姬杀子九龄去，妾在寿王宫里时。
大明宫阙九天开，中使传宣殿里来。红玉雕盘宫锦覆，上公含笑赐金回。
履稀瘦处却知肥，间物须防狱治之。虎穴魔宫同止住，寒灰枯木是男儿。
炀帝巡游柰乐何，毵毵杨柳汴堤多。飞花尽向龙舟舞，彷佛陈宫玉树歌。
宫中寒食赐金钱，共对饧糕忆往年。可怪御厨犹禁火，玉堤芳树自含烟。
山压禅宫泯无迹，空馀遗碣在荒榛。梵王不自能防患，何用微言𨗳世人。
石池清水是吾心，刚被桃花影倒沉。一到邽山宫阙内，销闲澄虑七弦琴。
阿监当头送好音，羊车行处载鸾衾。朝来领取铺宫例，御帕亲封少府金。
沉沉古洞锁云寒，中有龙依积水蟠。若为苍生作霖雨，九天飞去不为难。
庭馆飞翚气象雄，两山峙秀傍苍穹。我来检点多奇胜，恍在蓬莱第一宫。
白刃戕躯起病亲，黄童操志出天真。古今臣子虽同节，若个临危肯致身。
水精宫里石奇哉，万里从容入蜀来。都与先生助吟赏，惹烟笼月一窗开。
半拥宫袍拂锦鞯，有谁扶醉敢朝天。玉堂记得风流事，知是吾宗老谪仙。
柴门一入白云深，古树交加绿结阴。人语隔江听转远，岭头谁下凤鸾音。
八尺庭除半绿苔，一春无意买花栽。几时凭仗连朝雨，分得青鸾数尾来。
改罢新诗课二雏，雁行端拱侍寒炉。朝朝圣训宜深服，养正工夫信在初。
倚楼人看水东流，桥上行人却望楼。零落故宫无觅处，萧萧禾黍满城秋。
樛枝半著古苔痕，万斛寒香一点春。总为古今吟不尽，十分清瘦似诗人。
燕越烽烟二十春，一朝病集未闲身。忽来窗外黄梅雨，又送新愁到耳频。
都将声利付时人，野鹤孤云物外身。底事半生双白足，今朝蹋破一红尘。
小姑嬉戏怜初七，七日为人治酒浆。大嫂生辰逢此日，更将人胜媚新妆。
曾奉清言吐屑霏，岩廊又复仰几微。正须国论筹前箸，毋使人间见亦稀。
几度尊前恼使君，锦宫花色艳绡裙。平生入眼谁堪比，十二峰头一片云。
群贤逐去在朝空，宫禁潜归掌握中。若使当时诛不早，崇恩庙貌又兴隆。
人寿何曾有百年，再逢甲子换新元。眼明重见清平日，自可治聋听好言。
远拂青霞软簇茵，坏宫荒寺一时新。谢家诗句王孙赋，不解迎春是送春。
玻瓈潋滟酌蒲萄，独擅瑶台志气高。院吏持归青琐静，海棠移月上宫袍。
要识关雎乐不淫，勿疑汉上有题衿。思无邪是观诗法，一笑先生欠古心。
偶来云卧紫霄宫，露洗瑶台月浸空。夜半星官朝北斗，步虚声在万花中。
火风吹散旱天云，肤寸空馀翰墨新。拭泪相看渺今古，堂堂那复有斯人。
怀沙元不为谗嚣，要与江山作美谣。千载孤忠动神物，三湖今向汨罗朝。
山是东南第一峰，长淮古汴渺连空。登临不是观泉石，心折神皋指顾中。
杯酒春风数往还，一朝兴尽别青山。愁来湖海无知己，草得玄经合闭关。
白下长干春雾披，家家桃李粲朝晖。悬知一见毗耶老，心地如灰不更飞。
劫前别有一壶天，万古长空无后先。建化门头聊尔耳，也随徒众贺新年。
铜雀苍苍对古馗，清风切切有馀悲。试忆望陵三五夜，便是西园明月时。
松心柏誓理须坚，负妾何妨且负天。不合嫁郎才大艳，香名争觅孝廉船。
柳枝挟雨握新绿，桃蕊含风破小红。天上春光偏得早，嵯峨宫殿五云中。
尽日深宫不卷帘，玉颜何用斗春妍。君王剩有关睢化，枉费长门买赋钱。
九重拈笔写清秋，草底微禽亦见收。回首故宫花石外，离离禾黍不胜忧。
衲衣一寸马蹄尘，多驻还馀未死身。直看古来横看世，更将此事委何人。
龛山古戍更漏声，白塔小市灯火明。六十年间几来往，依然恻怆路傍情。
国戚来朝总盛容，左班翘鹖右王封。功臣带砺河山誓，万岁千秋乐未终。
腰钱骑鹤上扬州，妄想空来事事休。惟有三竿风月在，待君同理钓鱼舟。
细腰宫里露桃新，脉脉无言度几春。至竟息亡缘底事，可怜金谷坠楼人。
一枝斜倚古垣东，白首逢君出洞龙。莫怪花神争笑语，周郎昨夜此山中。
龙蟠虎踞石头城，今古英雄几战争。遗恨六朝何处是，江声犹抱不平鸣。
万古文章有坦途，纵横谁似玉川卢。真书不入今人眼，儿辈从教鬼画符。
晓红著意一番新，稳送公归上国春。花下剩传多好客，满园浑是爱棠人。
古木巃嵷山径斜，不知使者出山窊。羁禽野兽遥相避，亦有人寻颜阖家。
清湖洲上草痕青，沙水流成八字形。万古波涛终不改，舟人指点说寒汀。
上阳宫树奏莺簧，蛱蝶罗衣逗暖香。睡思已随巫峡雨，彩丝偏与日争长。
援琴牧犊叹枯杨，理瑟罗敷作陌桑。何处青楼临大道，参差七十二鸳鸯。
花光柳色满墙头，病酒今朝懒出游。却就水亭开小宴，绣帘银烛看归舟。
翻因爱弟有离筵，群从儿孙满目前。总是现来阿閦国，一灯还傍佛龛悬。
法曲新声出禁坊，边城一听醉千觞。明朝便是南归客，已觉身飞日月傍。
杏花菖叶渐烂斑，率属劭农入祖关。昔日郎君方彩袖，今朝太守已苍颜。
楚江渔父惜回风，千古同归一梦中。岁月不堪人事变，洒吾双泪痛孤松。
幢翻收卷散花场，烧罢人间七七香。净土天宫随意住，可知尘世独凄凉。
朝看雨脚似悬绳，暮见宽波没钓汀。鸭鸭归来人寂寂，鸦鸦飞去草青青。
大将平胡兀亮阿，旌旗云拥照山河。明朝借我双雄凤，直上青天听凯歌。
山阴逸气追千古，不但挥毫一段奇。到此风流故无恙，游人休问旧来池。
已是山寒更水寒，酸风苦雨并无端。诗人瘦骨无半把，一任残春料理看。
越王台前江水深，越王台畔草森森。五湖明月青天上，照见鸱夷万古心。
五斗徒劳谩折腰，三年两鬓为谁焦。今朝官满重归去，还挈来时旧酒瓢。
先帝斋宫内弄儿，阿娇金屋篡歌姬。披香博士真才子，刘氏家传却未知。
满天秋色月明中，散步石梁趁晚风。是处寒蛩纵繁响，乾坤无地理丝桐。
丹楹未羡人间侈，玉柱一峰天外高。自古大材须大用，扶持广厦岂辞劳。
到处云山若可依，悠悠京国望中微。何人漫费相思梦，不与秋风共载归。
玉螭阶侧凤池边，接武严徐愧昔贤。天骥绝尘方万里，知君不顾绕朝鞭。
千盘岱岳矗琳宫，万壑平吹瀚海风。何能一探金鹅蕊，并尔呼云日观峰。
小朵生来便瘦斜，蕊宫桂殿即渠家。只言瘴雨无南雪，为底横枝雪作花。
古槐疏冷日苍凉，废馆荒台隔短墙。自是旧游偏易感，紫骝曾系绿垂杨。
桂岭𥮾宫宿上真，玉书金字押星辰。春帆片片焚香过，尽是游仙访道人。
覆槛午阴黄鸟啭，烘帘晓日绛榴繁。六宫彩缕争新巧，共续千龄奉至尊。
鸾舆昔日出蒲关，一去苍梧更不还。若是不留千古恨，湘江何事竹犹斑。
万里边城草木春，我来遭际太平辰。镇松楼起筹边废，谁道今人让古人。
桕叶青青栎叶红，高低相倚弄秋风。夜来雨后轻尘敛，绣出骊山岭上宫。
代耕有禄及婴孩，饮啄当知所自来。若也食焉无怠事，庶于报国有涓埃。
安石根孤托谢庭，合欢枝上日青青。悬知雨露深如许，结子来朝是小星。
一种奇葩绝众芳，朅来当户见锄伤。犹看纫作幽人佩，独步修门擅国香。
九衢车马日辚辚，君去初充上国宾。纡紫昔无安世贵，草玄今有子云贫。
竹囊琴剑二苍童，官道驱驰并玉骢。相顾应谈天下事，封书同奏帝王宫。
渚烟深处白牛归，稚子焚枯饭客迟。风动叶声山犬吠，今朝出郭不相随。
朱槿移栽释梵中，老僧非是爱花红。朝开暮落关何事，祇要人知色是空。
花石遗京入战图，燕门衰草钓台孤。不知艮岳宫前叟，得见南兵入蔡无。
曾共沧浪钓晚风，今朝江上又相逢。莫辞同醉船头月，明日烟波各万重。
别我从容药鼎边，迢迢京路紫霞连。重提药病相治句，却道亲依已五年。
稽古堂前雨半天，濛濛山色思依然。几多心事催霜鬓，零落梅花又一年。
福岩宝地几千年，宫殿朦胧锁暮烟。游客回头怀想望，自知身在寂寥天。
风起长松鹤未还，两翁身似水云闲。一襟古意无因泻，童子携琴正过山。
朝过溪头听水鸣，似哀如怨百般声。归来依旧鸣未了，知向何人诉不平。
水秀山明几百年，一朝城市化荒烟。朱门富贵已如此，犹有人争旧墓田。
偶然文字落尘寰，耐可争名眼睫间。侧理细书三万纸，自封云检施名山。
驯雉堂清海月残，政成琴在几年看。谁将一曲南薰操，散作临岐别鹤弹。
畴昔黄金入汉宫，只今娇额为谁容。嫦娥也觅孤栖伴，并照巫阳十二峰。
深宫花谢使人愁，片片随风满御沟。妾命自怜花共薄，君恩那似水东流。
美木千章绕故宫，如烟如雾塞虚空。路冲南北山冈断，披拂能来万里风。
莫怨婵娟堕虏尘，汉宫胡地一般春。皇家若起凌烟阁，功是安边第一人。
七岁侍行湖外去，岳阳楼上敢题诗。如今寒晚无功业，何以胜任国士知。
至理从来无古今，后人删注转迷沉。遗经独抱加潜玩，始识羲文广大心。
四山合处一门开，雪浪掀天不尽来。船过此间都贺喜，明朝便可到南台。
银榜宫前近识君，当时悔不早知闻。相逢未尽忘形话，又逐燕鸿度冥云。
青海寒云散作风，谁怜粉黛逐飞蓬。亭亭一片中天月，彷佛清光照汉宫。
徐福楼船不见还，茂陵松柏亦摧残。区区恩赦何为者，也向离宫学炼丹。
昔年意气结群英，几度朝回一字行。海北江南零落尽，两人相见洛阳城。
细观才满一轮月，静坐能销万古心。莫向洪炉烘醉客，只宜清夜定禅林。
爱竹曾过孝感坊，小斋清日听琳琅。凤凰台上今朝别，不尽幽情忆武昌。
雪后山窗读易时，胆瓶清晓见冰澌。老人坐悟先天理，无限春光在一枝。
春昼宫娥睡足时，凭栏无语听黄鹂。谁家按曲敲檀板，惊破林间自在啼。
曾于道上瞻乔木，他日遗文话大陂。吊古未遑重策马，西风先唱觐亲词。
盘石垂萝即是家，回头犹看五枝花。松间寂寂无烟火，应服朝来一片霞。
榕树梢头访古台，下看碧海一琼杯。越王歌舞春风处，今日春风独自来。
李径桃蹊与杏丛，春来二十四番风。朝开暮落浑堪惜，何似雕阑百日红。
团团政尔来天下，皎皎何从堕水中。剩欲学为牛渚咏，只愁笑杀绮裘翁。
梁王阁榭水中央，乌鹊双星带五潢。跨海虹桥三十里，广寒宫殿夜飘香。
宫门深锁昼偏长，懒把春云绣作裳。恨不将身化胡蝶，长随飞絮近君王。
欲访浮云起灭因，无缘却见梦中身。安心好住王文度，此理何须更问人。
朱饼青烟篆古文，聊资清致聚还分。纵饶五出花残后，尤有馀香耸未闻。
世事从来满则亏，十分何似八分时。青山作计常千古，只露岩前月半规。
初到林泉兴最多，菊亲料理石摩挲。晚来独倚长松坐，渡口微风送棹歌。
写生政自爱徐熙，把卷摩挲眼欲迷。曾记沉沉春雨后，一枝斜透粉墙西。
乐浪东郡枕相连，万里金瓯护汉边。圣主恩深劳问罪，此行本为固朝鲜。
万里雄风海峤来，客襟聊为旷亭开。千年古木清阴合，若比庄椿是美材。
晋至昌明祚已终，谶文犹有两昏童。桓玄偷得宫中玺，却属新河伐荻翁。
文章事业初何有，钟鼎山林本自同。昨暮钓鱼天镜北，今朝采药石帆东。
唱罢归来酒未消，碧云天共楚宫遥。梦魂惯得无拘检，又踏杨花过谢桥。
十二楼前御柳垂，九重城里百花时。宣州恰进红丝毯，便遣宫娥舞柘枝。
门前老树数难推，独有栽松道者知。夜半风催山月上，政当鹤睡觉来时。
报道歌楼怒偃师，六宫长袖尽迟疑。圣人正奏虞韶乐，学士休裁舞马词。
一赏薰风瞰水楼，楼头清兴暂相留。明朝知隔几程驿，绿树人家记德州。
上皇宫殿碧参差，嗟我来登见废基。尽道河边金线柳，腰肢犹似李师师。
故苑昌华在海头，离宫亦傍荔枝洲。蝉声如水流高树，催尽斜阳又一秋。
理气虽然不可无，形而上下有精粗。槩将动作名为性，天地同为牛马区。
洪武年初忆谢公，书堂西筑墨池东。高皇寸土烟消尽，谁保当时一亩宫。
汝颍初陪长者游，齿牙名理晋风流。讨论周易开端处，涵泳羲皇向上头。
霏霏细雨勒梅黄，一望春容十断肠。平芜古柳青青遍，独使潘郎两鬓霜。
埋骨青山足古今，北邙深锁暮云平。夜台长寄千秋烈，子燕何须吊王京。
有一仙翁号隐仙，要知□□又生贤。好将隐德无家意，贺□仙坡万古传。
谁破天荒开僰道，千栽岩木护天宫。背城山合疑无路，面水窗横自有风。
阊阖朝来禁钥开，传邮跃马度香街。封章通进言三捷，从尔威风满国怀。
善书善画古来希，前辈风流日渐微。开卷令人忆羲献，米元章更米元晖。
不解为欢未是才，情交总自慧心开。凭君曾写蛾眉手，稳夺南宫第一来。
去年尊酒对花朝，今日重来破寂寥。扫壁题诗人已醉，一天秋雨暮萧萧。
紫茄白苋以为珍，守任清真转更贫。不饮吴兴郡中水，古今能有几多人。
南归更拥碧油幢，指点群儿受虏降。猛志不应同逝水，英名千古镇长江。
如龙骄马出东华，竞指横乌席帽遮。尽道李家模样好，最宜头上带宫花。
赤囊岁上双龙璧，曾见前朝盛事来。想得天香随御所，延春阁道转轻雷。
远望生愁陟降劳，峥嵘窣堵据金鳌。今朝身到南山下，渐近元来总不高。
江湖此卷三千首，今古何年二百春。明日会寻留鹤老，北山灯火拜刘因。
与山分浅正伤神，蜡屐明朝陌上尘。谁写湘西清绝景，巧移林壑慰行人。
日出秦楼睡起迟，黄莺啼杀海棠枝。湘东未得持斑管，先取豪犀理鬓丝。
铁杖君家收几年，更原古意赋成篇。寄来岂为资扶策，应见予心老益坚。
万国同风十二年，冯夷吹向日南天。当场定有翻空手，出为吾君洗毒烟。
手持二尺黄金简，旧有传家道德经。吉日天坛朝北斗，少年原是老人星。
二月春宫折杏花，垂梢繁蕊闹交加。折来已觉柔枝重，插向搔头宝髻斜。
一夜春寒雪作花，绿毛么凤隔窗纱。朝来唤醒诗人梦，拣墨留题瘦影斜。
宝髻骈云谁最高，花间行数旧栽桃。笙洲月出星宫近，骑著神鱼舞翠涛。
黄公椽子李家山，水国初归作梦看。爱杀在家兄弟好，一壶春酒对承颜。
一笑无烦论古今，就中首肯即吾真。君今正与司南合，直指何曾更问人。
密藏无使等闲知，碧落真如在两仪。理外消停造化实，相逢遇偶勿怀疑。
一樽清夜共闲论，几见长安月色新。势位不常财是累，古来贫贱好骄人。
上皇弓剑杳何追，日倚宫阑自拄颐。宝册有儿开大府，生离争似在宫时。
去留南北须看景，聚散朝昏莫问时。但取紫玄翁兴尽，一身明月是归期。
月明仙院夜沉沉，鹳雀高巢古木阴。独坐西楼钟磬寂，玉箫吹起故园心。
东皇太一下无依，桂酒椒浆细奠诗。却问人间梅几种，郭仙尔有古人辞。
轭牛解去旋来归，惭负富轩罪莫违。楚国有弓谁得失，骊黄宁辨是耶非。
故国烟花想已残，浮生各自系悲欢。青山一道同云雨，步步相携不觉难。
管仲尊周昔相桓，当年文若附曹瞒。匡朝宁国言虽正，始比高光孰发端。
少年生长在边城，介胄南征虮虱生。马上朝来横吹曲，梅花一半是吴声。
水急滩高欲倒倾，来如万鼓绕山鸣。奔流更借洞庭阔，飞浪朝宗壮此声。
我有玄晖古印章，印刓不忍与诸郎。虎儿笔力能扛鼎，教字玄晖继阿章。
崔嵬银屋漭相围，突兀禅房水半扉。便是金山古兰若，坐看孤鸟断云飞。
惜昔迎春寺重游，珠林同咏壁间留。今朝独试茅龙手，折取梅花寄陇头。
石湖春水如酒浓，玻瓈万顷开龙宫。我时泛舟过湖曲，无数桃花发旧丛。
水曹清贵治吴邦，更有风烟助锦囊。后夜吴松江上月，多应移照柏台霜。
龟甲屏风面面开，天台连接至蓬莱。檐前朝暮碧云合，时有一声清磬来。
半似幽人半似仙，篆烟飞去白云连。瑶琴奏罢冰弦冷，更理逍遥第一篇。
一片闲云本住山，暂为行雨下人寰。白云可是无心物，朝出山来暮又还。
慈尊宴坐众香国，环列毗耶彼上人。老子也揩凡肉眼，来瞻清净法王身。
久戍蕃兵已念家，将军何不奏胡家。今朝忽报严围解，白雪纷纷亦散花。
青女朝来冷透肌，残春小雨更霏微。流莺怪底事来往，为掷金梭织玉衣。
窦家能酿销愁酒，但是愁人便与销。愿我共君俱寂寞，只应连夜复连朝。
城上青山绕凤楼，朝回无事日寻游。白头相望沧江外，冷落西风二十秋。
古刹浮屠映碧山，状元题墨最为娴。游人倦憩尘心寂，云自青天水自闲。
五指分山析四州，那盆峻岭却当头。一支泻下朝东水，去与琼州作上流。
吴门巧女世应稀，看罢双星更上机。绣出鸳鸯宫锦灿，为他人作嫁装衣。
宣阳门外汉重围，日落华林掩夕晖。国破家亡今古事，肯随会稽着青衣。
底事完全亘古今，何劳特地遍参寻。草鞋蹋破知端的，悔涉山川恨转深。
楚国固多兰与荃，长林野水若何边。樵夫政自不知贵，采卖何曾直一钱。
清阳如幄雨梅肥，长日深宫赋绿衣。约伴纳凉亭上去，生憎双蝶傍帘飞。
昔日炎炎徒自知，今无烽灶欲何为。可怜国柄全无用，曾见家人下第时。
记得湖南节偶停，曾将新政问朝廷。草蔬解后衡山子，相对琅函眼共青。
露冷霜清日已凄，淡妆素服满前溪。涉江一段荒凉意，弱国孤臣寒士妻。
高轩飞举兴多豪，学士仙风振雅骚。瑶岛拾来香满袖，相逢犹问旧宫袍。
縠窗昨日君辞妇，白驹今朝我别家。马御仆夫都见惯，莫教闺梦到天涯。
水国君王又姓萧，风情由是冠南朝。灵和殿下巴江柳，十二旒前舞翠条。
鲸吞六国帝人寰，遣使遥寻海上山。仙药未来身已死，銮舆空载鲍鱼还。
郎石溪头君故家，前朝文物自清华。几回想踏桥边石，翠竹潇潇覆白沙。
金阙寥阳护九重，洞云呼吸九霄通。小臣近有祠官诏，欲问君王乞此宫。
礼加徐孺动南州，政暇还同烟水游。鸾鹤只知能啸咏，一声寒作碧天秋。
一朝寂寂与冥冥，垄树未长坟草青。高节雄才向何处，夜阑空锁满池星。
霜风飒飒搅吟鞍，童怖驴愁作许难。便使玉堂遭遇去，朝参更是五更寒。
一朝云黑雨如潮，芳草池塘未寂寥。莫使鹡令伤别侣，杜鹃犹自泪痕飘。
奏稿倘能安国步，投荒何敢爱家林。双湖万顷湖天月，长与先生照赤心。
家国儿曹付五胡，奉身恨不及齐奴。君王但说平生事，政为诸公昧远图。
佳人失手镜初分，何日团圆再会君。今朝万里秋风起，山北山南一片云。
驿亭新似眼波明，箐路开如掌样平。谁与长官歌美政，风摇松竹是欢声。
河豚初贵荻芽生，洲上高人曳杖行。谁识静中观物理，长空淡淡大江横。
静寄琴中适意吟，鲁庵句里自然琴。琴诗苦要清如许，千古寥寥觅赏音。
雨馀屐齿不妨泥，自课家丁细理畦。尚有种花移竹意，要令好鸟入春啼。
层崖峭壁接天高，一线龙泉玉索绹。今古风刀裁不断，月钩悬可钓金鳌。
西来一水古今绿，峡里诸山天下奇。非是愚溪溪上客，未应轻作此山诗。
徘徊绝顶欲何之，凄绝斜阳欲落时。烟树苍茫一怀古，低头遥拜亚夫祠。
秦人磨斧闯山东，七泽青邱入梦中。齐楚君臣正行乐，辟宫除道送金笼。
关城榆叶早疏黄，日暮云沙古战场。表请回军掩尘骨，莫教兵士哭龙荒。
一树梨花春向暮，雪枝残处怨风来。明朝渐校无多去，看到黄昏不欲回。
南朝古寺惠山前，裹茗来寻第二泉。贪恋君恩当北去，野花啼鸟漫留连。
征骖聊驻近江楼，南市津头问买舟。共说明朝乘雪水，长歌一日到洪州。
客衣零落鬓毛斑，迢递沙场负骨还。三尺古碑千载恨，曹娥江上水潺潺。
官路骑驴突尹驺，尹曾骂佛去潮州。却从渠问推敲字，千古诗人作话头。
五月江流万贾船，迅如飞电擘群山。荆云峡雨须臾过，白帝江陵朝暮间。
雾縠微凉玉露清，银河西畔水盈盈。桂香蟾影秋无限，一曲霓裳万古情。
新戒几曾参古德，死人不信有神仙。蚊虻纵使皆成佛，鸡犬何修得上天。
白波如练掣长空，上下银河一色通。歌罢朝来新乐府，满天寒色起丹枫。
樵山高高霄汉间，常恐相携著步难。收拾临归春景□，□朝何处忆商颜。
玉质敷腴宫样妆，风流终愧水云乡。一村飞落人间世，添却逃禅百倍香。
郁郁舂陵旧帝家，黍离千古此兴嗟。萧王何事为天子，本爱金吾与丽华。
山头古寺多陈迹，故国空馀气象雄。霸业已随流水去，阖闾坟草又西风。
画号为真理或然，悠悠觉梦本同筌。殷勤封向青山去，要识江东李谪仙。
适口滋甘是处生，酸咸得诀有馀清。何须越国求珍错，狗欲伤身长嗜萌。
水入南池读古碑，任城为客此何时。从前秪为作诗苦，留得惊人杜甫诗。
病骨秋来似冻蝇，好山空忆去年登。今朝对景成惆怅，勉上西楼第一层。
秋山黄落春山青，不识仙家云锦屏。六铢天衣下拂石，香风馥郁朝真亭。
渚宫正在绿杨西，凤管龙笙法曲齐。宋玉赋成争讽咏，荷花深处起凫鹥。
山行千里如井底，仰视但见山头烟。今朝过岭一纵目，无穷平野无穷天。
开国桐乡已白头，国人谁复记前游。故情但有吴塘水，转入东江向我流。
风竹松烟昼掩关，意中长似在深山。无人不怪长安住，何独朝朝暮暮间。
涤荡齐宫法令新，分张宫女二千人。可怜无限如花貌，重见世间桃李春。
一饭深宫为主忧，秋风时节献功裘。如何近日承恩者，阿姊封秦弟拜侯。
满林碎锦染新霜，几片飞来入画廊。曾与深宫寄愁怨，御沟流出一联香。
一代文章百代名，鼎司纶阁已忘情。近来熟理农桑计，似谪江南作稼卿。
花向琉璃地上生，光风炫转紫云英。自从天女盘中见，直至今朝眼更明。
古城栽种畏人知，定是根盘不可移。车载斗量稗贩走，果纲却有入州时。
玉壶传箭咽铜龙，金殿当头紫阁重。阊阖开门朝百辟，未央月晓度疏钟。
故人别后杳沉沉，独上高楼水国阴。鸿雁不传书底恨，天山流落到如今。
九重勤俭恤民劳，锡贡深思道路遥。异味奇珍俱诏罢，皇明家法胜前朝。
使君无复眷吴侬，归兴飘然万里篷。临发匆匆缮城圃，古人元有认真风。
西汉诸儒君最醇，无人见面意应深。三年尽力窥经史，一旦看花了古今。
今宵花信问明朝，几处枝头冻未销。却怪五更花底雨，吹风叶被一庭蕉。
昨朝易米菱花镜，今日换酒芙蓉钗。何忍颦眉对妻子，扬扬高步长安街。
楩楠杞梓总良材，尽是先朝雨露培。今日庙廊抡大用，栋梁榱桷一时来。
狂风昨夜吼棱棱，寒压重衾若覆冰。节气今朝逢大雪，清晨瓦上雪微凝。
周室东迁国事非，况逢西狩获麟时。素王因绝春秋笔，痛泣风前泪满颐。
坐拥芙蓉隔岸浮，杯涵沆漭吸寒流。水晶宫里人如玉，铁笛飘飘海月秋。
分司冠动神羊影，江渚舟冲白鹭群。见说武昌风日好，楚王宫殿蔼晴云。
可叹世人太执迷，随声逐色转倾危。若能返理穷诸己，性定身安神自怡。
野园对客无杯勺，共坐茅檐理钓车。片月渐低风露冷，隔墙山鬼啸梨花。
红白莲花共一塘，两般颜色一般香。宫娥梳洗争先后，半是浓妆半淡妆。
南山爽气对朝扉，竹露吹风更湿衣。可是吟魂怯清景，何妨著屐步苔矶。
古来一代文章事，自有风骚翰墨臣。今日苏门四君子，异时邺下七诗人。
归传匆匆一过家，驿亭回首见梅花。绝知天汉朝宗近，去去方乘犯斗槎。
宰臣出省午漏下，卫士交番未刻深。续报六宫无事后，龙墀初月夜沉沉。
一转船头便是归，蓬窗初煖睡偏宜。略无梦到华胥国，枕上听歌圣宋诗。
日炙风吹人倦乏，山重水复路萦回。一番行病思休息，且喜今朝入界来。
洗剑潮河冰满川，弯弓古北雪封鞯。将军好著烧荒令，莫遣花当易视边。
吴渚僧归落日曛，故王宫井已无闻。水边尚有红蓝草，不染香衣染堑云。
鹁鸪端复唤雨来，韵此朱朱兼白白。试问游梁馀几钱，今朝且作官寒食。
行藏无定倩谁盟，独爱仙舟桂楫轻。未必路河风信急，自缘乡国动归情。
田头科斗古文字，石上臼洼山鼎彝。勘破世间烦恼障，醉而已矣不吟诗。
行人驻马莫惊嗟，处处溪流有落花。不待今朝悲远嫁，长门风雨即天涯。
奔来衮雪夹中洲，声撼危栏趾欲浮。冷眼青山青不断，狂澜千古自争流。
文卿句律如师律，通叔诗情绝世情。政使暮年穷到骨，不教吟出断肠声。
六经明晦总关天，白首穷经续断编。石介不生王令死，荒郊古冢鬼谈玄。
牡丹经雨发香芽，满地新红因饿鸦。利嘴可能伤国艳，只教春色入凡花。
入山方恨故人疏，喜得朝来一纸书。十日闭门仍断酒，谁怜多病马相如。
残红新绿媚朝晴，脚到丛山眼倍明。春老物情皆有趣，只应犹欠早莺声。
乍别吴关两日程，晓风又过吕蒙城。汀苹烟树休回首，总是离人故国情。
隐隐楼台云外重，一溪活水过仙宫。上师已化青牛老，万木惊秋坠晚风。
自古英雄数霸王，喑呜叱咤万人亡。只消几句悲凄语，柔尽平生铁石肠。
驿马朝餐苜蓿肥，三鬃剪出疾于飞。行人尽望红尘起，开府差人阙下归。
黎人射鹿归深洞，越女乘牛度晚溪。更欲摩崖书别恨，古苔封尽不堪题。
水晶宫殿晓风微，天女乘云献玉衣。谁把轻绡裁画扇，直疑双凤向人飞。
结庐旧与青山对，修竹萧疏半不存。惟有亭前古梅在，暗香疏影几黄昏。
当年谈道薄鹅湖，此日挥戈靖国魔。夜静灯前看宝剑，先生应悔杀人多。
别驾游心到古初，时将前辈警公馀。异时治行传青史，名字牵联倘得书。
三十年来信脚行，一朝跳过是非坑。桃花岁岁随流水，一任傍人把路争。
洞底双龙挂碧流，蜿蜒十里暮云愁。朝来拂拭仙人𫏋，携尔同登十二楼。
知君住处足风烟，古寺荒村在眼前。便欲移家逐君去，唯愁未有买山钱。
人彘风腥起两宫，艾豭歌唱满秦中。酒壶不但容齐狱，时事方宜用盖公。
灵通禅刹古丛林，永日惟闻钟梵音。阅世兴亡千室佛，百年风雨古墙金。
二河忠义雪山重，元祐何由见古风。一月群星虽晚出，斯人尚可殿诸公。
病著心华须佛治，老僧眼缬要经遮。勿逢萝月五禅偈，绝胜卢仝七碗茶。
焚香重熨赭黄衣，恐怕朝阳进御迟。禁鼓五更交早直，归来还是立班时。
朝廷典礼尊王正，玉帛充庭万国朝。殿上侍班天咫尺，五云深处听箫韶。
年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。
东省南宫切太微，夔龙行集凤凰池。更哦殿阁薰风句，坐觉微凉生桂枝。
政缘中业擅英声，是索宜专弟一名。抱一足为天下式，尽消神笔与题评。
古岷横枕坤维首，连标远接昆仑右。我历江山欠此游，青梦绕之良已久。
小雨霏霏旋作晴，北窗清润绿阴成。却缘政拙文书少，卧听帘栊燕子声。
垂杨古路策东风，忽忆霜蹄失旧踪。白发重来鞯𩍐在，尔应行雨去为龙。
不是君家詹舍人，紫微房后写丝纶。男儿自有如椽笔，一扫燕然万古新。
千古名山大道场，止因赋重遂荒凉。后之君子谁能弛，试向山前问老苍。
当年张李国长城，翻向天涯问大钧。争似圣朝公道在，庙堂端要读书人。
大雅遥从海上鸣，一时南国重连城。请看彩笔留题处，长共山光薄太清。
一簇莲灯亦可观，隔墙箫鼓二更残。平生未识繁华事，旋借宣和国史看。
佛子飞帆过海来，好携瓶锡上天台。国师尚有灵踪在，宝塔巍然正面开。
东林未到闻人说，护国门前最逼真。亦有远公能好客，他年同作社中人。
废宫春草正离离，零落残碑字可疑。黄鸟若知旧时事，殷勤啼绕绿杨枝。
宋朝园寝云为殿，越国浮屠树作幢。斜日西陵烟火乱，暮山无数满船窗。
古来禅窟锁岩扃，拂子崔嵬拄杖横。塔上佛光堂上月，莫言公案不分明。
边让今朝忆蔡邕，无心裁曲卧春风。舍南有竹堪书字，老去溪头作钓翁。
云集衣冠拜紫宸，榻前除目报来真。君恩先到宫门柳，占得人间第一春。
飞仙挟我上瑶坛，古桂香中夜倚阑。铁笛一声吹月落，满身风露不知寒。
朝来酌酒尚芳菲，醉眼醒时已觉稀。苦妒妖饶莺拂下，解怜飘泊燕衔归。
心如野鹿迹如萍，只愿陶陶不愿醒。楚国蕙兰增怅望，雨中岚影洗还青。
主上慈仁笃友于，二王恩眷古无如。外朝迥与班联别，玉带仍令佩玉鱼。
长信宫前暮雪封，罗帷密护锦重重。梦中忽见君王面，惊觉一声长乐钟。
甘罗昔作秦丞相，子政曾为汉辇郎。千载更逢王侍读，当时还道有文章。
龙宫失晓恼江妃，也养鸣鸡报早晖。要啄稻粱无半粒，只教满颔饱珠玑。
无朝无夕雨翻盆，村北村南水接天。断却市桥君莫笑，前头野渡更无船。
行台西接大明湖，细柳新荷入画图。海石风光今古意，品题殊觉少陵孤。
当时千驷已无闻，宁说牛羊上冢行。同是博陵评古者，肯令千载尚龈卿。
一从香影句名佳，嗣响才称竹外斜。千古梅诗三句好，何如阁笔只看花。
东吴五月黄梅雨，南浦孤舟白发翁。貂插朝冠金络马，多年不入梦魂中。
庆城灯烛夜辉煌，照见丰碑字几行。此是先朝汤沐邑，年年歌舞祭闽王。
欲识清狂自在身，关门湖上独经春。今朝正接黄梅雨，却出冲泥访故人。
日脚射空金缕直，下映壁间棱未织。野老先知雨又风，明朝望此重云黑。
凤凰楼下散宫花，金错裁成五色霞。空有青春寄刀剪，不如红叶到人家。
早缀朝班附叔文，晚随儿女拜双星。半生巧宦翻成拙，何用区区更乞灵。
及第全胜十政官，金鞍镀了出长安。马头渐入扬州郭，为报时人洗眼看。
南荡东陂水渐多，陌头车马断经过。钟山未放朝云散，奈此黄梅细雨何。
渭曲山阴到者稀，浮休一见便开眉。客来不必多嗟赏，自古词人是画师。
宫棋初罢请银笙，合曲偏宜钿面筝。未伏延年花下唱，金钱百万赏新声。
少年朝暮钓池傍，嬉戏哦吟送夕阳。却忆子陵台上月，至今千古共流光。
碧纱离离清影开，青僮扫花来玉阶。隔窗朝朝数相问，阴晴一夕不易猜。
天下清名属至公，当时四七谩英雄。祠庭千古增轮奂，不见云台续画工。
我辈重来鬓已皤，贞元朝士苦无多。才堪柱石犹归去，柰此摧颓一老何。
五百年前作此亭，亭前古木绿阴清。而今古木无存者，赖有新亭系旧名。
秦树青冥马首来，路逢双剑倚天开。江山细入骚人眼，好带诗囊古锦回。
溪头古树静垂阴，溪水盈盈不受尘。五月江南新雨歇，晚风多少纳凉人。
谁把吴园较辋川，画图犹复想当年。要知故国非乔木，文采风流尚宛然。
英雄颠沛亦风流，长啸寒生画角愁。今日江城朝暮引，空教鸥鹭起沙头。
初心直欲复关河，保蜀功劳不自多。诸葛大名垂宇宙，北山千古共巍峨。
行见山横坐见纵，山随意好日无穷。朝来爽气谁能会，浑在先生隐几中。
平明阊阖九天开，玉佩趋朝百辟来。圣主正需调鼎用，诸公应荐和羹梅。
万山深处断人烟，溪水潺潺接涧泉。白发老僧陵上住，晋朝松在屋头边。
春来十日垂垂雨，岁尽今朝亦未晴。衰老见年殊不觉，卧听穿叶打窗声。
吴宫队长罢论兵，越女西施擅宠荣。百炼一朝成绕指，方知世上有倾城。
白云岩畔旧相逢，往日今朝事不同。夜静水寒鱼不食，一炉香散白莲峰。
五马朝天入紫薇，帝城重许揽芳菲。峨冠况切彤云出，得似金鸡绚晓晖。
黄菊霜枝已懒残，瑞香紫笋政团栾。盆池影里看题壁，上字还成下字看。
劫劫劳生未了痴，今朝不作梦中疑。桃花自解传消息，不到春回那得知。
扁舟南渡汉江来，阻雪连朝住宪台。莫道铁冠官况冷，琼瑶庭下已成堆。
上林花木正芳菲，内里争传御制词。春赋新翻入宫调，美人群唱捧瑶卮。
贝阙群仙罗玉质，也知天上足金银。深惭造物相料理，岩穴偏宜槁木身。
密幄从容仅五旬，趣专大政转洪钧。熙朝未有金华相，创筑沙堤第一人。
都驿荒凉尚邃深，息肩藉庇有馀阴。故宫今已生禾黍，翻作行人倍痛心。
林下闲携数尺筇，长中宽袖道家风。已留吏政青编上，却御仙风紫府中。
小迟点笔醉还嗔，画断萧梁古佛尘。今日重来应抵掌，十年分付未逢人。
能将糟粕委诸书，影响人间不受驱。五百年中名世出，先王政教果何如。
少皞磨成白玉盘，六丁擎出太虚宽。青光千古称万古，留向人间此夜看。
淡描深拂百千般，终日抬头不厌观。造物始初谁与样，定应曾得古图看。
小域新衔贺圣朝，亦知蹇分巧难抛。粗才自合无岐路，不破工夫漫解嘲。
闲时白羽但邀凉，懒着荷衣怕骇常。付与乡评还月旦，古来嘉会重冠裳。
孤城上与白云齐，唐宋诸人旧有题。吊古不须深感慨，但教残剩付归奚。
万动无劳撼古今，青天到老亦难任。闲条闲絮犹何物，系得男儿几许心。
京国逢君未几霜，愁看归袂拂离觞。秦淮此去三千里，流入荆溪即故乡。
古寺高楼暮倚栏，小梅零落雪欺残。一枝带雨墙头出，乞与时人画里看。
南州选举数三杨，中统衣冠半在亡。明日朝廷访耆旧，不应白首尚为郎。
疏剔滩沙水面陂，四边山木雨丝丝。既非朝市非城市，更著交朋来和诗。
厚于太古暖于春，耳目无营见道真。果使屈原知醉趣，当年不作独醒人。
碧山重叠水溶溶，南北朝来旦暮风。岩壑会稽真胜绝，樵苏犹是汉三公。
声采当年陆士龙，为官古雅少人同。柱天勋业须君了，更用文篇续国风。
明妃远嫁泣西风，玉箸双垂出汉宫。何事将军封万户，却令红粉为和戎。
天为西游饷我晴，野花啼鸟效平生。今朝雪岭初逢雨，应是郎山带帽迎。
未央楼殿敞秋风，芝火煌煌彻夜红。知是骖鸾朝太乙，旌幢斜出五云中。
克宾一字入公门，有理难伸笑杀人。隐静不行兴化令，他年谁道棒头亲。
山河景色本无偏，须信壶中有洞天。明月端地临不夜，珠宫玉宇澹娟娟。
忆昔吴王争霸日，歌谣满耳上苏台。三千宫女看花处，人静台空花自开。
终古天心不可亏，阴谋祇是得倾危。春申更使能成事，只似秦家吕不韦。
琵琶声脆蒺藜风，万里秦关信不通。马上伤心对明月，清光依旧照深宫。
一骑红尘博笑馀，马嵬归后故宫墟。吾皇不入南人贡，留得苍阴火万株。
雨化仁陶德愈馨，如春物物自生成。昔年秀水曾观政，却与鄞江一样清。
三尺冰纨一绝诗，翩翩车马送行时。尊前怀古闲开卷，见尽关山远别离。
出郭看花寒尚催，花朝犹未见花开。空馀树上如花雪，片片随风送客回。
碧落真人著紫衣，始堪相并木兰枝。今朝绕郭花看遍，尽是深村田舍儿。
西望茫茫濯锦矶，山川祇似旧家时。杜鹃苦劝人归去，望帝有宫胡不归。
胡儿直犯洛阳宫，蔼蔼园陵指点中。殄灭四夷心不遂，裕陵萧瑟独悲风。
汉水天潢引派长，古今形胜说襄阳。皇恩浩荡乾坤大，龙诰辉煌日月光。
散发空山只短衣，古来豪杰在知机。无人识是纯阳子，万壑千岩独自归。
常山蛇势少能明，治法还从阵法寻。先正后奇严自胜，堂堂真是武侯心。
古寺经行知几回，山僧又见我重来。暮年欲作终焉计，不得归休只自哀。
横斜银汉仙桥远，派衍金笼海国赊。地气北来知世运，喳喳传喜遍天涯。
清晓寒霜候早朝，小童羸马禁天遥。平阳判府催徵出，棨戟重罗过豫桥。
台枕长淮耸半空，登临应得古人风。水天上下碧无际，莫获观鱼与子同。
千古心期嗟击磬，百年功业类藏钩。吴江一道看如带，可是先生志未休。
庐山董凤曾栽杏，凤岭知微亦种桃。怕有人来问前古，涧中不肯放渔舠。
古木参差石径斜，日长无事似僧家。更怜地僻经过少，省得人行蹴落花。
汉家君臣欢宴终，高议云台论战功。天子临轩赐侯印，将军佩出明光宫。
度索山头驻彩霞，蓬莱宫阙即仙家。共传西苑千秋实，已着东风一树花。
片玉山前人最良，文章体物写谋长。古来望族推吴郡，直到云仍姓字香。
朝来采藕夕来渔，水种菱荷岸种芦。寒浪落时分作荡，新流涨后合成湖。
地窄天宽古所闻，诛茅分得半溪云。有时梦觉萝窗底，懒听前峰鹿叫群。
容貌一日减一日，心情十分无九分。每逢陌路犹嗟叹，何况今朝是见君。
何人忙里会偷闲，是处江天是处山。满袖茶烟吹不散，瘦筇前日古劳还。
汉兴文艺推儒首，谏议才能□□师。更向谢岩镌丽句，清风千古照江湄。
因贪不死偷灵药，遁迹蟾宫实异常。何事尘心未能已，重将新曲教三郎。
分张天下付群雄，回首咸阳卷地空。六国三秦随扰攘，锦衣何暇到江东。
少时来访武夷峰，学业优殊志气雄。今我老归公始仕，神仙宫在水晶宫。
晓发瓜州古渡头，好风半日到扬州。客船只向城西泊，何处吹箫月满楼。
古殿阴森山木春，月明分踏玉阶尘。好同檐下焚香坐，闲看人间梦里身。
西风只识黄花面，不识登临吊古心。空打孟嘉乌帽落，挂人唇齿到如今。
白头人自日边来，泽国风帆破浪开。已近玉楼船又去，却回愁眼望蓬莱。
一春雾雨暗溪山，城北城南断往还。政是晴时君又去，望君烟艇有无间。
牢落乾坤一腐儒，征岐半世泣杨朱。偶逢孤馆呼君子，夜起挑灯读古书。
年来读易太冬烘，赖有先贤为启蒙。三十六宫都历遍，眼中物物是春风。
十二巫山耸翠峦，楚王宫殿玉巑岏。定知为雨为云处，不似当初梦里看。
禁钥沉沉听未终，惊翻初日夜光融。输成玉粒三千斛，制出琼绡十二宫。
月明独倚异乡楼，北望天涯几许愁。故国不归人意老，无情汴水自东流。
子道如君孝独全，逢僧便解杖头钱。从来福报徒千劫，莫遣宫成第四天。
行宫宴罢起更衣，绛烛舒光似晓晖。侍女一时传辇过，紫檀清道暗香飞。
伊阙遥临凤阙前，龙门女几气苍然。唐朝御路依稀在，犹想东巡尘暗天。
山夫聊作市廛居，漫学壶公计已疏。收卷向来经济策，案头唯集古方书。
邺王神武冠军中，夜半骑龙逐老翁。雷雨满空飞不去，至今留锁梵仙宫。
水国芳菲正此时，玉容莫负锦囊诗。秋声只在蝉声里，早褪红衣怨阿谁。
儿辈能军国未危，更令朱序助声威。秦人若也全师集，云母车盛晋鼎归。
到处逢人说傅颠，相看知是几生前。直携北斗倾天汉，去年龙宫第二仙。
古殿悠悠径有苔，松扉端为野人开。匆匆不尽登临兴，有待他时看竹来。
朝来拔脚尘埃底，共访人间小有天。唤醒几年朱墨梦，胸中丘壑故依然。
陌上青楼春酒香，与君不惜醉千场。江湖万里逢知己，忘却今朝在异乡。
九节筇枝休化龙，佳时朝暮且相从。枯条岂但敲令尽，鸟雀冲花定不忪。
长山谩刻金芝颂，宫相空吟石竹诗。事往岁深无处问，北园唯见孟家池。
南宫朝殿锁蓬莱，芳草春深梦不回。只有海门青一点，月明犹送旧潮来。
欲识真人千古心，疗饥独有杏成林。岂无世上闲桃李，要使人从实行寻。
春入长淮野烧青，六朝遗事镜中明。临崖细剥苔纹看，太半无人知姓名。
衰草茫茫古塞平，昔人曾此筑长城。西风吹卷胡尘起，吹入中原损汉兵。
方寸中涵一太虚，操存须用养工夫。莹然镜净无纤翳，一性融明万理俱。
𫄸车曾此贲山林，深谷为陵古到今。节行清如台下水，何人能洗利名心。
问谁攫去橐中金，僮仆双双不可寻。折节从今交国士，死生一片岁寒心。
风入古松添急雨，月临虚槛背残灯。老猿啸狖还欺客，来撼窗前百尺藤。
古松悬瀑挂清秋，分付人间百道流。半壁明霞一藤杖，夕阳为我小勾留。
风尘回首几番春，案牍堆前白发新。夜半惯成林下梦，明朝依旧未归人。
青榴丹橘春冬天，课酒行歌意醒然。薄俗谩通人意过，冥将物理信流年。
自古诗人高远处，看君涉步迈前峰。谩呼贾岛为同社，莫遣陶潜是别宗。
由来圣作与天通，甘泽祥飙撤俎中。更赐太元千岁策，平明驰贺未央宫。
芳草平原水满陂，夕阳牛背影差池。青童黄犊相呼处，记取前朝卖剑时。
一带天分南北限，两眉烟锁古今愁。却思太白惊人句，影入平羌江水流。
鸣佩甘泉不乏人，谁能博古复通今。直如汲黯非游侠，忠似更生不铸金。
玉马朝周从此辞，园陵寂寞对丰碑。千行宰树荆州道，暮雨萧萧闻子规。
篱间残菊旧令尹，霜后古柏严诸侯。梅花若不报春信，谁表东风第一流。
明朝欲别采芝翁，吟绕阶前苦竹丛。贬谪入山非美退，此中争敢逐冥鸿。
贱妾霞宫母在堂，当年云鬓共苍苍。太平传得梨园谱，似说春风梦一场。
黄鹤高飞览九州，楚江至今空此楼。登楼浩歌一怀古，江木萧萧无那愁。
亲奉王明御六龙，合登宰路冠诸公。未应天子青宫友，犹滞黄幡豹尾中。
称帝称王非一个，国家不可便无孤。此言只是瞒孀幼，岂有英雄也恁愚。
草残木尽又春来，辜负梅花与酒杯。政要诗翁裁好句，为从今日洗尘埃。
冠盖相望起隐沦，先生那得老江村。古来真遁何曾遁，笑杀逾垣与闭门。
瑞云灵迹镇梁东，他日多应与古同。岁月迁移人事改，再来闲处又兴功。
古括人豪醉墨鲜，一樽宁怯酒如船。新诗磊磊珠玑落，不记梅花在眼前。
寂寥扬子著书年，谁似桓谭与太玄。心赏共期千古在，莫教零落借人传。
夫子亦将贫对乐，只因人苦处贫难。苟非天理能攘敌，只向私心重处安。
一行旌节万人从，争看前朝老卧龙。杞梓楩楠俱朽尽，就中留得两高松。
六朝琼树掌中春，回首胡妆一面新。生羡石家金谷里，千年独有坠楼人。
常咏椅桐待高凤，忽经阿阁见孙枝。朝恩未放江湖去，更看亭亭百尺时。
郎罢才名今白发，佐州亦复坐穷边。甚欲出手相料理，东南风高难寄笺。
酂侯传国魏谟封，七叶貂蝉四世公。我赋郭家三孝子，万年人纪列清风。
华阳洞口金泉水，流入宫墙作小渠。任转秦淮出江去，不应久住化龙鱼。
马上琵琶泪眼枯，黄云沙碛隔单于。从来妖艳倾人国，在汉何如远在胡。
御沟两岸夹残莎，愁听啼螀泣露多。先帝宫中人去尽，秋来红叶尚随波。
卧牛山前春草肥，华阳宫外雨霏霏。主人侵晓踏青去，日暮家童扶醉归。
半陟高丘望帝乡，分明凤舞与龙翔。朝来隐听春雷起，却是操兵内教场。
走毂飞蹄过此傍，几人留意问沧浪。烟波莫笑趋名客，为爱朝宗日夜忙。
飞桥三折逐溪长，红杏千株落水香。十里溪云连古木，阴森不见帝城墙。
徙倚诗成午照余，仙家宫府半楼居。醉来也有回仙兴，自擘黄柑蘸酒书。
三宿灵峰不为禅，茶瓯随分结僧缘。明朝杖屦丹丘去，带得烟霞过海船。
巳巳蒙尘数郭登，驰驱国难有杨弘。如今岂乏熊罴辈，比较元非击搏能。
束带连朝见督邮，簿书行役又经秋。缅思彭泽归来客，何事无人管去留。
就莆食菜国恩优，昼锦全胜万里侯。却笑向来师尚父，磻溪不老老营丘。
桂树秋来风满枝，碧岩归日免乖期。故人尽向蟾宫折，独我攀条欲寄谁。
陇蜀趋风泣向隅，征途殊喜读双趺。他年新载碑中语，百万俱摧历古无。
春归风雨一朝尽，昼静园林诸趣嘉。蜻蜓出水群掠蚋，鹎𫛥卫巢双趁鸦。
道杂霸王非美事，治先刑法少仁恩。盖杨韩赵犹诛死，谁谓当时狱不冤。
茅茨不剪阶三尺，自古唐虞是圣人。万乐阿房歌舞地，只消一炬化为尘。
人间花草斗春肥，粉蝶黄莺接翅飞。也爱白头肝肺好，木犀墙下咽朝晖。
岁朝万象最宜春，帖子题来醉墨新。今夜枇杷花畔雨，又添情思到诗人。
萧萧竹径接平桥，万石曾歌五裤遥。自是天南灵气盛，衣冠今满紫宸朝。
那得空山月半轮，天将绝境验诗人。古今来往知多少，底事流传略未闻。
句芒宫树已先开，珠蕊琼花斗剪裁。散作上林今夜雪，送教春色一时来。
图经旋展认邗州，童稚传闻老始游。一曲倚楼怀古调，烟空漠漠水悠悠。
尺五城南望帝都，孤臣去国意踌躇。箧中尚有忠臣疏，不是相如封禅书。
空床展转对孤檠，寒漏年长更雨声。如此乾坤闲岁月，明朝华发满头生。
伊洛遗书遍讨论，微言千古破童昏。要知此老殷勤意，送与君家好弟昆。
名器君司戒妄求，幸门一启国深忧。请看三晋叨封后，便有田齐亦效尤。
一声两声牛背笛，三只四只渔人舟。江村风景描难就，倚杖闲行古渡头。
篱下花逢少酒钱，何如潭上酌芳泉。颓龄此去凭料理，四百添书甲子年。
三载尘埃积寸心，空斋暗锁一床琴。忽闻宫徵相勾引，聊整徽弦发旧音。
惯向长安事朝谒，满衫尘土厚于泥。行人若爱青山好，何不暂时留马蹄。
不待皇恩下九天，将军兵已入卢川。奸人妄献招安策，留客丹崖万古传。
夜上朝天晓不极，举头唯见苍苍色。回看初日半轮明，下视嘉陵千丈黑。
柴门寂寂傍林泉，古木阴森不染烟。阵阵落花铺满径，呼童漫扫夕阳边。
太师新庙万人看，庭下双松翠色寒。台辅几人应祀法，休休心事古今难。
明朝真是送人行，从此关山隔故情。道义不磨双鲤在，蜀江流水贯吴城。
白头含笑倒长瓢，话到前朝感慨饶。无复吐茵当日梦，海云楼上对春潮。
京华日日想闲居，今日林间九月馀。怪道春来多乐事，朝云此语亦堪书。
宋祖英雄靖海疆，蹴戎犹自意难忘。春风别苑三千处，教得宫中此艺长。
秋水遥添一丈强，朝天相趁理行装。春霖如此难为别，咫尺黟川万里长。
确实行藏与古俦，略无半点诈明头。竖粗拳验方来眼，未跨门时见便休。
二十年前绝可嗤，逢人啜啜便言诗。只今羞涩无多语，政恐门前匡鼎来。
小国佳人窈窕娘，春风环佩素绡裳。千年独抱灵均怨，夜结明珰献楚王。
君家家学陋相如，宜与诸儒论石渠。古纸无多更分我，自应给札奏新书。
教遍宫娥唱遍词，暗中头白没人知。楼中日日歌声好，不问从初学阿谁。
张子耽酒语蹇吃，闻道颍州又陈州。形模弥勒一布袋，文字江河万古流。
六朝盛事总成尘，结绮楼前草自春。一曲后庭何处觅，空留月伴倚阑人。
穆穆熙熙只此风，今人未见古谁同。意中我了牛医子，且放山斋水墨中。
雾旆霓旌去不来，阴廊风雨长苍苔。宫前只有闲花木，还向骊山脚下开。
荒村投宿马悤悤，暂歇离鞍古院中。酒尽一杯春日暮，吟鞭轻袅兴无穷。
帝业龙兴复古初，穹隆帐幄倚空虚。年年清暑大安阁，巡幸山川太史书。
劫灰飞出祖龙宫，六国强吞总是空。独有椒兰香不散，春风移过草花中。
绕屋黄金杏子肥，仙家鸡犬隔林扉。潮头推起龙宫月，拾得明珠径寸归。
君王未带赤灵符，亲结双龙献宝珠。更与宫娥花下看，工夫还似外边无。
累累高冢傍河涯，古碣苔封半欲欹。惟是银珰曾不拜，百年处处口为碑。
受业初参且半山，终须投换晚唐间。国风此去无多子，关捩挑来祗等闲。
秣陵宫阙旧长安，车骑如云拥汉官。司马勋名深帝眷，貔貅千万独登坛。
负弩先驰入翠蓝，溪光山绿拥征骖。夜堂数刻谈名理，却胜平生四海参。
悬鉴高明鬼亦愁，方知研丑更玄幽。恒持大道真空理，清静烟波可自由。
秣陵关口草凄凄，古巷乌衣路不迷。君去定知携小陆，数椽秋色屋东西。
令子能书逼右军，新诗妙墨总超群。明朝又向江头别，遥望文星隔五云。
水国蒹葭露气凝，何辞十日酒如渑。今朝郭泰同舟约，落日江头忆李膺。
轩前淡泊总生春，绝艳吹香更著人。因古讽今宣德化，要令观听俗还新。
肃皇因侍宝慈游，宫女和南满殿头。天眼品题真绝称，侍臣恭纪老僧留。
瑶台旧日侣群真，雪骨冰肌别有神。化作彩云销不得，多因染却汉宫春。
老子田园归兴豪，已将功业付儿曹。庭中手种梧桐树，他日朝阳看凤毛。
浪将踪迹寄京华，深负秋香一径花。欲托归心向潮水，朝朝暮暮过君家。
名山佳处孰同游，白发缁衣四五流。青眼古铭乡士彦，灯前夜夜话台州。
风叶飘摇秋意深，古墙幽竹自成林。闭门吏散焚香坐，谁识亭中静者心。
祠前箫鼓赛如云，茹泣争劖吊古文。一等英雄含恨死，几时论定曲将军。
看君已过古稀年，犹欲名山访列仙。可是向平婚嫁毕，不愁岐路有风烟。
新上菱花一抹文，远山斜月澹于云。商量时样兼宫样，还比张家胜几分。
青嶂叠叠西南驰，上下佛宫筋力疲。一樽欲与鲁山醉，怅望车马来何迟。
东土西天一幻缘，先生古佛岂其仙。攓蓬指处无生死，勘破髑髅未兆前。
口含鸡舌去朝天，朝罢还携满袖烟。更拜宫中龙脑赐，人间初遍异香传。
汴水东浮不系舟，到官无事只轻鸥。不才自古侥天幸，请却俸钱溪上游。
乐以忘忧理浑然，后生岂易造斯言。敛然下学无他法，一味深功克性偏。
前殿听宣中禁制，南宫看集外朝班。星辰影落三阶下，桃李阴成四海闲。
懒入寿宫供贵主，难凭庾驿寄时贤。不如吹入霜天角，尚为君王戍北边。
水绕宫墙处处声，残红长绿露华清。武皇一夕梦不觉，十二玉楼空月明。
晓景熙熙竹影疏，柔闲初理薄妆馀。心情酷爱清虚乐，琴阮相兼一几书。
家藏三略已烟消，勋业谁当比汉朝。遥忆仙人遗履处，几回翘首望圯桥。
朝晴遣我看芗林，顷刻浮云万里阴。拂袖凌风三十里，依然寒日照长吟。
自笑家贫客到疏，满庭烟草不能锄。今朝谁料三千里，忽得刘京一纸书。
政恐登高枉断肠，今年恰值雨重阳。晨兴中酒情怀懒，满眼黄花满屋香。
即墨门开纵火牛，燕师营里血波流。固存不得田单术，齐国寻成一土丘。
人道芳辰载酒行，予心翻起古今情。纸钱烧罢归来后，犹有原头杜宇声。
纵呼牛马也须应，况拟当朝二显人。自幸疏慵犹可数，益凭浊酒送残春。
古貌满堂尘暗色，新华落地鸟繁声。经行观礼自心感，一雨僧人不显名。
乌帽笼头发似银，厌骑羸马踏红尘。今朝又醉秦淮酒，共插黄花少故人。
归路篮舆鹤背轻，保昌东下过长亭。今朝又向梅关度，此是江南第一程。
两公待我以国士，是时公亦同在门。今日江头看使节，令人泪湿汉江云。
幽斋昨夜梦朝天，丹陛徐趋进讲编。何处钟声忽惊醒，错疑犹在御炉前。
燕山自古接胡沙，大有胡风入汉家。小妇拍鞍能走马，儿童捲叶学吹笳。
恰在贳金醉砚直，又逢古洛蔡公碑。摩挲不忍教他去，笑杀典衣偿直时。
君家兄弟古人期，入直西垣已恨迟。莫羡迂疏乞州去，朝廷多事待论思。
罗绮如烟粉作丘，青娥国里小诸侯。河阳不敢谈花事，只是天堂见亦羞。
亦知南国稻粱肥，水满春江努力归。闻道楚人缯缴细，平沙短草尽藏机。
越国霸来头已白，洛京归后梦犹惊。沈思只羡天随子，蓑笠寒江过一生。
将军身殁有儿孤，虎子为名教读书。更向宫中教骑马，感君恩重合何如。
夜探鱼罾朝出耕，耕渔两事是平生。阿翁楼上休呼醒，方与白云眠有情。
飞龙已废前朝榜，万岁新更此地颜。何事游人浑不解，叩门犹问冶城山。
嵯峨台殿倚层巅，古木长云上界连。太液无风开玉镜，时时飞翠落晴渊。
物外洞天三十六，都疑布在洛阳中。小车春暖秋凉日，一日止能移一宫。
花品无庸定等差，国香国色属吾家。海棠正自惭粗俗，莫问漫山桃李花。
不嫌春老花飞湿，要听秋来雨打声。一自移根来禁籞，朝阳常有凤凰鸣。
雨洗春容淡有姿，柳丝花雾共参差。人家住在青山曲，无事朝来睡起迟。
谁云追信属酂侯，政为高皇意欲留。岁晚不疑云梦计，那知大业已兴刘。
折戟沈沙铁未销，自将磨洗认前朝。东风不与周郎便，铜雀春深锁二乔。
万顷潇湘雪乱翻，朝来开霁玉为坤。惟馀绿叶孤标在，不见英皇染泪痕。
主人能政讼庭闲，帆影云峰户牖间。每到夕阳岚翠近，只言篱障倚前山。
孤舟江上畏春寒，故国烟花想已残。沉醉不愁归路远，凭君传语报平安。
李君墓上松应拱，元相池头竹尽枯。多幸乐天今始病，不知合要苦治无。
宫扇新裁素楮清，丹青仍肖古人形。挥仁要涤寰中暑，劝孝还同座右铭。
宫前车辙状分明，世说轩辕上玉清。仰慕劳心是秦汉，不修功行只虚名。
疑冢峥嵘此不封，麒麟彷佛是山中。后人未识藏雷穴，踏破苍苔古甃空。
前年帝里探春时，寺寺名花我尽知。今日长安已灰烬，忍随南国对芳枝。
直欲掩关心似水，不知开国面如田。相逢一枕秋光里，疑是先生亦姓边。
君托为樵我托渔，济时心在复何如。会稽烟月磻溪水，千古光辉照简书。
武帝胡髯已上天，肯留方朔世间年。仙宫似起偷桃狱，且向莲花峰际眠。
忆昔坡头接锦袍，深堂披卷效微劳。三年重得同清夜，宫烛风帘见月高。
朝曦迎客艳重冈，晚雨留人入醉乡。此意自佳君不会，一杯当属水仙王。
折得梅花古渡头，诗凡却恐作花羞。清樽赖有平生约，烂醉千场死即休。
远渡溪头入翠微，钟声缥缈隔烟霏。遥知古刹深藏处，夹岸青松尽合围。
共讶宵来雨打篷，深忧舴艋困途穷。诘朝忽喜东方好，大地曈曈青满空。
闹蓝谁肯急抽身，自古青山隔市尘。莫谓桃源无路入，落花流水是知津。
阔开荡荡城中天，朝菌灵椿总大年。凿井耕田皆帝力，不知谁党复谁偏。
紫河车里丹成也，皂荚枝头早晚飞。料得仙宫列仙籍，如君进士出身稀。
西浒曾闻隐接舆，朝来得叩白云居。窗明室静清如许，几上风翻种树书。
韩邑西南上故原，春林几处驻行轩。何妨豫卜归休地，从古三公亦灌园。
城阙春潜雪尽融，谁家花胜出王宫。更寒缓下葳蕤锁，元旦催传进乐工。
连朝风雪满空来，喜得新晴万象回。甚欲出门寻野兴，梅花多是旁春开。
凤节霓旌拥万神，五云车骑驾龙麟。腰闲独佩黄金箓，元是瑶宫第一人。
广寒宫里碧琅玕，叶叶清风起暮寒。自有凌霜高节在，敲门未许俗人看。
辛苦遭逢廿载兵，双眸凝泪望神京。明朝又是清明节，麦饭谁供十五陵。
汉口机停织女声，黄姑何处望鸾𫐌。郡斋枫叶萧萧下，不尽清商万古情。
岁朝伊轧上蓝舆，酷似当年在帝都。柔橹数声杨柳外，小舟逗晓过西湖。
参藩江右寄旬宣，一道清风万口传。底事谗言能乱国，又将书剑下西川。
潺潺朝暮入神清，落涧通池绕郡厅。乱石长松山十里，讨源须上玉泉亭。
野水荒洲宿散花，乡心羁思共天涯。明朝再得东风便，去住留诗属及瓜。
白河流水日汤汤，直到天津接海洋。我欲乘舟从此去，明朝便拟到家乡。
坐来杂霰洒隆冬，痛饮那禁觱发风。却忆西枢承旨日，冒寒犹立大明宫。
帝王曾此理薰弦，尚觉遗音满耳边。若使闻韶仍大嚼，绝胜骑鹤更腰缠。
雪后疏梅正压枝，春来朝日已晖晖。痴儿公事何时了，一醉花前心似飞。
邻曲一生花里活，村翁疑是古遗民。初来自被春留住，枉道当时为避秦。
传芳远远自西邻，锦伞高张熨眼新。花睡觉来红泪落，年年如忆故宫春。
天朝习俗乐从禽，为按名鹰出柳阴。立马万夫齐指望，半空鹅影雪沈沈。
临朝甫及半年馀，惠化仁恩遍九区。銮辂仙游惊太早，普天臣妾痛何如。
至道之精以治身，推其土苴足经纶。矢诗自儆侬衰惰，未有工夫儆国人。
秋蝇知我政哦诗，得得缘眉复入髭。欲打群飞还歇去，风光乞与几多时。
蕊珠宫女傍瑶屏，自把韦编问姓名。回到人间无一事，紫阳花下白鸡鸣。
忍把连城价放低，临刑刖足未心灰。丈夫自古惭轻献，女子从来耻自媒。
人生长策是同流，却遣何人为国忧。鼎镬轩裳俱一死，屈原何得畏阳侯。
遥知天上桂花孤，试问嫦娥更要无。月宫幸有闲田地，何不中央种两株。
莲烛千枝夜宴迟，君王索笔写新诗。宫人和得争先进，偏爱宋家兄弟词。
起来隐几坐朝暾，深谢当关早闭门。檐角偶欣猫捕鼠，反观尚觉杀心存。
妙龄天嗣自重瞳，尊贵威严镇六宫。规步从来不出禁，阍人祇得颂芳风。
傅说为霖寤寐中，高宗一念与天通。后来亦有君王梦，不是阳台便月宫。
一变阳爻七日初，窗闲测影弄徐徐。不知曾未添宫线，但觉多翻数叶书。
竹宫春祀望神仙，百和烟高杂绛烟。中夜上元来玉座，五云随凤驾珠𫐌。
朝闻丹诀暮西还，不踏江南处处山。但使郎君如尹喜，可容真气误函关。
铜龙晓漏滴蓬莱，天半便喧便殿开。一霎灯光齐散尽，春寒敕与放朝回。
挥毫可但佐摛文，照破平生种种尘。一点清明如古镜，八方圆转似车轮。
朝入春山千万重，暮归溪上漫匆匆。白沙岸口长回首，无数渔灯翠霭中。
不藉少翁归夜月，不随神女出朝云。明诗习礼阴阳隔，欲报琼瑶故见君。
广寒宫殿近瑶池，千树长杨绿影齐。报道夜来新雨过，御沟春水已平堤。
天教桃李作舆台，故遣寒梅第一开。凭仗幽人收艾蒳，国香和雨入青苔。
燕市青青十二楼，曲尘丝里万条柔。楚宫宝袜黄金缕，齐楚莲花白玉钩。
斩新曲径治西园，野色春来已可观。便好作亭供客醉，望中流水有时乾。
共买兰舟北去时，尚书相送此分违。伤心未抵今朝重，万里承恩只独归。
水精宫殿从来小，寂寞蓬莱不可游。十万人家明镜里，神仙都会是杭州。
馀不亭下舣归舟，访古怀贤百刻留。办得千金脱元绪，此心端不为封侯。
不识康庐真刺史，可怜德祐假平章。木绵老鬼死遗臭，万古秋崖姓字香。
首阳食薇千古瘦，商山茹芝绝世清。谁能嚼花卧空谷，一物不向胸中横。
员外治中高帝孙，幕中何幸有诗人。主人不减西湖长，青眼无妨顾德麟。
相如死后无词客，延寿亡来绝画工。玉颜不是黄金少，泪滴秋山入寿宫。
出得西湖月尚残，荷花荡里柳行间。红香世界清凉国，行了南山却北山。
小随阿姊学吹笙，见好君王赐与名。夜拂玉床朝把镜，黄金殿外不教行。
禦儿南望越王城，相国勤劳干国情。料得功成身去后，扁舟犹忆此经行。
晓望燕云正雪天，闭门毡帐恣高眠。内家遗钞三千锭，添赐三宫日用钱。
背犊腰牛忽解颜，摩挲一饱政相关。王于霓望无终极，孰与侯邦年岁间。
手帕蘑姑与线香，本资民用反为殃。清风两袖朝天去，免得闾阎话短长。
二十四番花信风，此风先到寿阳宫。若教吹入罗浮洞，笑杀江南白发翁。
柳还飞絮春馀几，幸有清樽可共持。今我未眠卿莫去，古人皆饮子休辞。
内髻宫钗出近臣，娥眉处处捧龙鳞。北京虽有中秋月，西上还看十月春。
千人石上可怜秋，曾得君王永夜游。最喜碧桐三五树，不栽宫里省生愁。
死却王褒五百春，资中不见有词臣。今朝忽遇登龙客，喜杀西郊谢逸人。
涛头蜚过不斯须，祇合朝昏展此图。缅想海门才末势，终然畎浍视江湖。
自织春蓑学治田，山寒辛苦不逢年。摩挲此腹何时饱，黄犊夕阳相对眠。
御沟流水出宫迟，花落花开春不知。惟有梁间双燕子，看人楼上斗腰肢。
浇酒逋梅又几回，愁吟旧雨独登台。星星鹤语山窗晓，割得云心古锦来。
三年桴鼓寝疆封，赞政河阳花更浓。烂熳仙桃春色蚤，更看城锦媚芙蓉。
丹青得许近天真，日表龙姿肖所闻。功德兼隆古无几，可怜不赎益都君。
二十年来万事同，今朝岐路忽西东。皇恩若许归田去，晚岁当为邻舍翁。
梧桐秋雨滴昭阳，不忿灯花故近床。欲下罗帏宫漏永，细看当日绣鸳鸯。
暂收宝髻与罗裙，结束吴儿两不分。夜夜台中陪御史，朝朝门外候将军。
脚踏青云身已老，访道修真恨不早。曾见商周全盛时，不及唐虞古风好。
近城故有武王台，拂云千尺高崔嵬。谓之朝汉乃非是，岁时嘉会倾尊罍。
云间古寺陆机宅，草木萧森鹤不来。惟有溪头老梅树，霜花犹是旧时开。
乌纱玉佩锦衣鲜，待漏金门月满天。朝罢归来兮曙色，银鞍笑坐兴飘然。
一鞭朝出纥真束，花颔娇嘶万里风。忆向阏氏营上过，蛮姬争进乳茶红。
帝城花发艳阳天，古木疏林入画禅。为送归人动羁思，岁寒应待剡溪船。
朱颜早慧竟无年，冷落歌楼及舞筵。莫怨小乔轻弃我，朝云衔恨别坡仙。
翠华初到玉池游，笑指宫人按棹讴。湘水英魂在何处，犹教终日竞龙舟。
东海南海朝宗地，出震见离帝之机。圣人自喜文明会，舜向苍梧禹会稽。
昼琐深宫鹤梦迟，御阶花木接瑶池。月明独照长生殿，无复尊前捧玉卮。
知君起草建章宫，每见徵书问画熊。在昔汉臣多领郡，黄金先赐右扶风。
□渚环洲隐钓篷，寒藤古木落秋风。十年闭户空山□，忽忆江湖似梦中。
馆娃宫畔采芳菲，相谑曾将芍药遗。白雪漫言人寡和，醉操银管与文姬。
西方初月吐婵娟，湖上轻风罢钓船。遥想水晶宫殿里，莲花灯下一僧禅。
不知香务湿人须，日照须端细有珠。政是春山眉样翠，被渠淡粉作糊涂。
凤去台空岁月更，百年陈迹埽榛荆。清时已庆三登瑞，盍向朝阳更一鸣。
属书不得陪春豫，结客何妨事夜游。还胜南宫假宗伯，重扉深锁暗登楼。
莺粟胎肥锦坼花，春阴和雨酿朝霞。掩关睡起无情思，乂唤双鸦试煮茶。
满坐绳床百事贫，荒溪古屋四无邻。为生易足君无笑，渠是人间得计人。
宝玺来归万国春，海隅花鸟亦欣欣。皇恩更向将军厚，乞与人间自在身。
落涧流泉势欲豗，断碑古塔蚀苍苔。雨声一夜卷春去，风撼千山我独来。
馆娃宫畔暮烟迷，响屟廊中返照西。莫话吴王当日事，恐惊寒鸟一时啼。
见说当年鲁女冠，长年向此饵金丹。一朝羽化无人识，野鹤孤猿绕紫坛。
夹路依依千里遥，路人回首认隋朝。春风未借宣华意，犹费工夫长绿条。
太白峰前三十里，古松夹道奏竽笙。清辉秀色交相映，未羡山阴道上行。
叠叠层峦锁閟宫，我来旧地访灵踪。葛仙去后无丹灶，弟子今成白发翁。
缚竹糊腔作鸟飞，崩风坠雨烂成泥。明朝又是清明节，斗买饧糖柳市西。
南来王气有南昌，春早行宫纳百祥。吴越坐归江楚合，燕台晓听玉锵锵。
既无武略擒戎虏，又乏文章骋国才。甓社湖中有明月，可怜不肯入君怀。
子母钱成不用蚨，朝朝庭下见金夫。采来若也堪沽酒，道上人人醉欲扶。
帝魂应识少陵忧，十二山高万里愁。一自海棠妖血染，玉垣移治在渝州。
玉立宫娃滴滴娇，君王沈湎醉春宵。不知天下归长距，犹向尊前舞细腰。
古寺相寻两度来，孝思共写百年怀。西风红叶桐园曲，四望青天一快哉。
金缕新幡翠凤翘，侧商催酒转宫腰。玉栏风急花零乱，始觉春寒第一朝。
闭门觅句陈无己，对客挥毫秦少游。正字不知温饱未，西风吹泪古藤州。
钻仰无门扉不通，静如古井鉴秋容。乐天自得道中术，时引清风吹万松。
莫道今人不古如，分明气象鲁之洙。坤爻六二知何义，试叩胶庠学易徒。
绝壁冯虚竹牖开，草椽为搆木为台。冰霜六月浑无暑，疑是广寒宫里来。
乐游原上少年春，安乐窝中快活身。古到如今能几日，吁嗟天也不由人。
升高御气尽仙寰，今古乾坤自往还。眇眇青冥飞一雁，飘飘白羽过三山。
马促车催去一朝，无恩有怨且须消。丁香不是中行舌，肯把中原事事教。
长年云气护奇材，鳞满霜皮蚀古苔。只恐化龙天上去，清阴不复覆书台。
烟波十里晓风飘，杜若洲前暑气消。眼底阴晴今古事，渡江谁作楚魂招。
太平天子绝畋游，结束宫娥马打毬。韶乐引来花锦队，男儿跪拜谢头筹。
绕砌寒螀啼月处，晓来点点沾泥絮。桄榔树下玉嶙峋，一片古云飞不去。
六国平来四海家，相君当代擅才华。谁知颂德山头石，却与他人戒后车。
石佛如今果有灵，尽驱昏翳作空青。松原白石今朝过，云洞月岩明日经。
粉翠沉埋岂自由，空房独守几时休。风凋叶落宫墙内，知是人间又报秋。
洛阳自古多才子，唯爱春风烂漫游。今到白家诗句出，无人不咏洛阳秋。
泽国栖迟病里身，坐来江上只看云。雁声若过衡湘表，南斗杓前是洛滨。
江边孤垒古濡须，憔悴斯民百战馀。赖有丰年慰羁客，软炊云子荐鲈鱼。
龙章凤质出王宫，肘露衣穿下雪峰。智愿必空诸有界，不知诸有几时空。
轻阴薄薄笼朝曦，小雨斑斑湿燕泥。春草阶前随意绿，晓莺花里尽情啼。
湖南茶寇甫能平，湖北徭人复弄兵。政是耕桑好时节，尔曹何苦自捐生。
每到清明便黯然，介山风雨政堪怜。人情信宿矜相报，莫问相从十九年。
肯以生涯傍世人，百年石火幻中身。今朝且把柴荆闭，扫地焚香谢俗尘。
纵悬河辩诳痴愚，理尽辞穷口嗫嚅。卒急未能谈吐得，相看摩捋白髭须。
玉匣蛟龙已草莱，一丘马鬣尚封培。云台若也表名姓，千古谁知有钓台。
长夏东园无好雨，花根土脉不相和。朝来试灌铜瓶水，也与花神助力多。
得承严谴是恩波，去国还家思若何。莫道故园春事少，古来迁客岭南多。
东溪缭绕黄花国，西崦纵横白酒家。谁道桃源解迷路，与君平步到烟霞。
偶尔闲行绕碧溪，梅花开处咏多时。固知道理平铺在，方寸何容半点私。
流水颓阳不暂停，东流西落两无情。不是世间人自老，古来华发此中生。
天皇出御未央宫，万国衣冠入觐同。借问循良谁第一，汉庭无复过吴公。
呼号三谏信言难，义利分明一念间。莫谓求名沽世誉，清风千古首阳山。
蒲叶青青榴子红，还朝人识五花骢。遥知宣室将前席，一一风谣达九重。
栽松初不为茯苓，自要禅关门径深。禅老一朝飞锡去，不妨留下海潮音。
飕飕崖溜静边闻，到此仙凡咫尺分。鹤驾朝真何日返，洞门终日锁寒云。
求田问舍可成家，拥鼻东山又有涯。今古经营几人物，辋川图画玉川茶。
李斯相秦留逐客，要使英雄六国无。岂料灭秦开汉者，只消闾左一声呼。
朝散纷纷下紫微，挥鞭争道疾如飞。同来各向朱门去，祇有西山伴我归。
篯铿自古寿称延，上下尧殷九百年。自是周遮加谨畏，至今百忌历犹传。
月照溪边一罩蓬，夜闻清唱有微风。小楼深巷敲方响，水国人家在处同。
湖边车马日提壶，有眼何曾识野蔬。肯为饥羸忘肉味，孰云医国世间无。
湖上题诗衲袂分，梅花千树雪纷纷。明朝飞锡知何处，雁荡山中一片云。
小桥流水曲阑西，悄悄寒鸦意欲迷。九畹滋兰香一国，茶烟禅榻是幽栖。
古涧荒郊人迹少，几枝摘索为谁芳。因思陋巷甘岑寂，为己工夫味更长。
七尺衣冠俨古祠，一生身佩国安危。至今辽海残霞外，犹有虞渊取日时。
何处吴姬压酒家，短衣匹马路盘斜。东风不识陈宫恨，一路吹开玉树花。
水殿风生酒力微，三千宫女绿荷衣。美人应妒花随去，月上瑶阶未肯归。
欲炼此心成古镜，清光直透太虚明。朝来一洒故人泪，依旧尘埃满匣生。
画到天机古亦难，遗山诗境更高寒。贞元朝士今谁在，莫厌明窗百过看。
区区终日困尘劳，长恨仙山去路遥。岂谓一朝供顾挹，坐令逸气出层霄。
岸上行人莫叹劳，长年三老政呼号。也知滩恶船难上，仰踏桅竿卧著篙。
屏风围坐鬓毵毵，绛蜡摇光照莫酣。京国多年情尽改，忽听春雨忆江南。
官庭把酒送行人，对雪看花值早春。杜老飘零头白尽，底须朝夕苦催人。
放逐孤臣泪满缨，离骚当日寄深情。汨罗江上愁云起，万古蛟龙气不平。
莫把行藏问斗牛，年将八十更何求。愿言奎宿长明健，文治从今遍九州。
环堵萧然隔世尘，日长惟有简编亲。青衿髦士时能访，出处谆谆话古人。
右军宅化空王寺，秘监家为羽士宫。惟有先生旧池馆，春风归在杏坛中。
朝回缓步午门西，烟柳和风满御堤。塞北阵寒飞鸟绝，莺声只恋上林啼。
欢欣歌饮皆从欠，乐极悲哀自此生。不见古人成礼处，主宾百拜只三行。
江夏无双第一人，清明久矣动簪绅。心平气劲无偏党，好在皇朝作争臣。
玉辇曾经野寺中，宸书犹在翠华空。断碑世远无人识，落日莺啼古殿风。
彩丝愁绪杂春机，咿𠵣声中日又西。织到花枝连理处，玉骢门外一娇嘶。
九经治国本修身，身正方能鉴别人。辩佞要知驽异骥，任贤莫指玉为珉。
夷陵城阙倚朝云，战败秦师纵火焚。何事三千珠履客，不能西禦武安君。
四十容光朝镜川，五千文字暮床边。傍人欲问农家事，惟有春风是旧年。
绣阁春深自卷衣，侵阶芳草闭宫扉。东风亦惜花零落，吹向昭阳殿里飞。
鸟外风烟古寺回，半帆倒挂夕阳来。江天物色无人管，处处野棠花自开。
斗鸡击剑邺王台，万古英雄死不埋。子去悲歌宜有和，露萤白首亦常材。
侵朝传奉出交华，劳念微臣体数加。己午从容需讲次，直房消渴一杯茶。
宫烛分烟眩晓霞，惊心知又度年华。榆羹杏粥谁能办，自采庭前荠菜花。
爱尔幽亭俯碧溪，扶疏古木与云齐。凉阴满地日停午，掩卷无言听鸟啼。
海内犹传何李诗，三吴少年多廋辞。莫将新调欺前辈，弘治中天白日垂。
两朝文彩动朝端，别国相逢得尽欢。欲效当时谋一醉，形容不似古郎官。
兵机将略总如神，儒术仍参席上珍。补得国风成百咏，不妨幕府有诗人。
纱窗日落渐黄昏，鲁国诸生半在门。此日送君须尽醉，今朝花落更纷纷。
孟子诗肩高耸山，杜陵谈笑古风还。世间还对忧时画，美酒花前已破颜。
月色低临龙凤阙，水流迥出蝀鳌桥。明朝相送成千里，背向西风白马骄。
满山朝气蔼芳晴，鸟蹈幽松弄好声。九十日春如梦过，看花不是少年情。
吕公遗垒枕高冈，落日西风草木荒。王气悬知南国在，不妨北面俨冠裳。
此身何补一毫芒，三辱清时政事堂。病骨未为山下土，尚寻遗墨话存亡。
高飞鸑鷟入鹓群，朝野同看五色云。分得羲皇元气壮，低摇华岳动星雯。
不求见面惟通谒，名刺朝来满敝庐。我亦随人投数纸，世情嫌简不嫌虚。
六朝冠盖俱尘土，到氏今无苗裔存。当时任昉过田舍，野老犹记查林村。
窗外茶梅几树斜，薄寒生意已萌芽。主人不作明朝计，愁绝无因见放花。
东林已秀两三枝，覆荫人天正此时。贪向龙宫翻贝叶，恼人不寄玉泉诗。
古桧沉沉万籁微，祥光萦绕锁瑶扉。石间怪底泉涓滴，却是老龙行雨归。
几岁生成为大树，一朝缠绕困长藤。谁人与脱青罗帔，看吐高花万万层。
故国由来重世臣，芬芳累叶镇如新。中兴第一功臣裔，卓荦如君信有人。
苍苍德也亦如斯，政化全归副倚毗。十万人家写春色，不知谁解立生祠。
故郡迎丧匝野悲，柳车丹旐共逶迤。泉涂自古无春色，可惜森森琼树枝。
饮冰啮雪傅延年，要比蟾宫桂子妍。忽遇嫦娥蒙一盼，桂花未敢著鞭先。
蛟龙潜匿隐沧波，且与虾蟆作混和。等待一朝头角就，撼摇霹雳震山河。
宣城重见谢玄晖，只恐斯民不久依。为报圣朝容谏诤，南床虚位待公归。
故人分辖薇垣省，能播香风十郡闻。我病山中无一事，朝朝犹解扫闲云。
心如金钿只须坚，归早归迟总信天。错听几声檐外鹊，朝朝江口望郎船。
蓬莱高阁坐朝晖，宫锦犹披旧赐衣。招手列仙朝绛阙，六鳌摇动海涛飞。
见说山中了道僧，不闻钟鼓不闻经。朝观树顶香烟袅，暮识禅机一镜明。
纷纷三国战争馀，弦诵之声久已无。乔氏女儿真可怪，不知终日读何书。
独鹤朝来戏碧波，双凫时见恋青莎。霜林一夜秋风起，谁解凌霄羽翼多。
飒飒西风万木平，微微古寺一灯明。虚堂独坐闻寒雨，疑有孤魂泣夜声。
中郎万里寄军储，海饷登莱似国初。若道全辽堪郡县，只消家令几行书。
襄阳传得谪仙歌，江水无情落逝波。千古昔人行乐地，谁知今日我来过。
秦筑长城城已摧，汉武北上单于台。古来征战虏不尽，今日还复天兵来。
潮退沧江露石矶，生缘千古一天衣。葛藤牙蘖依前长，影落长空寒雁归。
彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
我今一一诀真门，古圣皆因此出尘。昨日蓬莱仙会里，长生籍上又添君。
胡儿吹笛醉秦楼，月白风清只共愁。魏国九京如可作，锦衣能复故乡留。
幽窗遗籍自朝昏，尽日红尘不到门。顽钝淬磨还有益，新功频欲故人闻。
古剡溪头寄短椽，山阴胜韵更谁传。似闻昨夜高轩过，人怪儒衣住檐肩。
泽国重阳花较迟，得花虽□□愁余。家家人醉鸡豚社，独对西风忆鲙鱼。
轮鞅千年路欲迷，板桥名在市朝非。玄晖太白微吟处，独酌悠然命驾归。
晓风吹动角端旗，仗外祥光绕赤墀。忽听殿头宣内阁，独承密旨退朝迟。
西樵山色隔红尘，东海朝朝见日轮。踏上大科峰顶望，高山还有更高人。
石门关外古亭基，树老藤枯野径微。放鹤道人今不见，故应人与鹤俱飞。
一雏天上两雏随，趁逐朝阳老凤飞。回首故山双血泪，秋风吹断孟家机。
千秋但有一渊明，肯脱青衫事耦耕。政使汉朝俱此老，都门谁祖二疏行。
国初耆俊满西昌，文采风流重二王。我忆为童随杖舄，筼筜谷里听琳琅。
碌碌浮生一梦中，并游无侣古今同。偶因晴牧闲行好，绝壁孤吟万壑风。
朝辞白帝彩云间，千里江陵一日还。两岸猿声啼不住，轻舟已过万重山。
翳雾埋云皓首翁，难将书传考前踪。商山羽翼朝天后，化作中天一石峰。
万里长江浸碧流，烟笼细草满孤洲。吟怀到此难排遣，独立斜阳古渡头。
荔子新来已著花，千林行见烂朝霞。幽人莫恋雪峰境，拄杖穿云过我家。
岩谷虽芜松尚存，溪门僮仆伺朝昏。林泉清兴真飘逸，月满轩窗酒满樽。
连日禅房昼梦浓，人情物理静时功。宵来更拟寻潇洒，净几明窗写训蒙。
蛾眉遇眼不嫌长，多食梅花语笑香。云影太高宫髻样，月华全映墨花裳。
乐退安贫知是分，成家报国亦何惭。到还僧院心期在，瑟瑟澄鲜百丈潭。
纂组犹能害汝功，倦容谁为写东风。空知想像唐宫事，绣出杨家一捻红。
禁寺红楼内里通，笙歌引驾夹城东。裹头宫监堂前立，手把牙鞘竹弹弓。
消息盈虚久已知，三分天下肯轻为。偶因彖易传心学，千古清祠表永思。
摩顶阎浮手欲痡，不知曾惠自家无。明朝且把收归我，康济乾坤一丈夫。
花阴不正月将西，欲到溪边步懒移。坐对前山无一语，此心惟有古人知。
拥传初从尚食归，天香细细染宫衣。欲知明主兴居事，可谓韩休疏不肥。
洞天三釂碧琳腴，大涤峰高蹑太虚。落日寒山宫阙近，恨无人寄绝家书。
一粒丹砂换骨来，移根闻自浙东栽。市门古巷留遗迹，问讯仙翁定姓梅。
终朝每去依烟火，春至还归养子孙。曾向苻王笔端坐，尔来求食浑家门。
梦入黄鹂紫殿阴，天津空费杜鹃心。宣和玉辇君休问，老在西风五国林。
家在枚皋旧宅边，浊醪粗饭任吾年。是非莫问门前客，万古知心只老天。
淤泥解作白莲藕，粪壤能开黄玉花。可惜国香天不管，随缘流落小民家。
西泠十字首驰黄，道我诗篇胜梦阳。古调新声俱第一，肩随不敢逐飞扬。
立马沙头欲问津，凭君一苇策奇勋。一时义在烟溪上，千古名芳太史文。
自有渊明方有菊，因人千古得嘉名。一年好处君须记，翠叶金华刮眼明。
书人欲倦曳波长，一幅皑皑侧理光。尽捲丹坟归竹素，不留之绕待雌黄。
相门有相未多年，德行双全亚子骞。匪晚南归施有政，也应示辱用蒲鞭。
裴友西来咏古风，驱驰万象笔端空。尚将物色留分我，远近青山烟雨中。
我识吴兴唐子华，丹青一出便名家。抱琴童仆随驴去，山县今朝早放衙。
门临楚国舟船路，易见行人易别离。今日送君心最恨，孤帆水下又风吹。
反虏鲸鲵世共雠，汉公勋业过伊周。市门洒泪尘埃里，谁与朝廷植委裘。
乞得君王一曲湖，笑他三径就荒芜。欲知千古高风在，月落寒山影自孤。
满眼晴江滟不收，浴凫飞鹭迥相俦。何须细话兴亡事，今古从来貉一丘。
心地虚时来则受，德新要似汤盘又。浊醪妙理少人知，所以伯禹恶旨酒。
君家曾入列仙书，心影无偏古所誉。好到潘山奕棋处，乾坤一局问何如。
故城门外春日斜，故城门里无人家。市朝欲认不知处，漠漠野田空草花。
朱明洞侧挺孤峰，黛色为眉玉作容。山上傥趋王母宴，朝来云雨定乘龙。
人间初未识奇木，子落蟾宫秋政芳。托根底事在幽谷，要伴清都山水郎。
斋盂洗罢日方中，帘影低回破睡风。试问新浮一瓯乳，何须亲到广寒宫。
梦回孤枕夜更长，月转西楼雁唳霜。冷落不禁情思苦，明朝况复是重阳。
朝云蔼蔼弄春晖，万木欣欣暖尚微。造化未尝私一物，各随妍丑自芳菲。
道言不死真成妄，佛语无生更转诬。要识死生真道理，须凭邹鲁圣人儒。
华阳宫阙杳难寻，空有遗踪古到今。不识萧郎仙去后，床头花酝共谁斟。
灼灼声华简帝聪，得君元不藉先容。趣装已就朝天路，行有新除下九重。
中秋夜月白如银，照见东西南北人。古往今来人自老，月生月落几番新。
古有道人皆朽骨，世无价宝是元身。天公作意相裨补，又见咸淳第二春。
竹屋消残半瓦霜，冰河冻裂一渔航。不须宫线量曦影，化日今年特地长。
乔木岂能忘故国，结茅聊复纪新亭。此君玉立傍无友，犹有幽禽静可听。
孽后邪臣造衅端，房陵幽闭抱深冤。一朝变起宫闱内，方信当时用妇言。
胄监诸生盛国容，大官羊膳两厨供。六经尽是君臣事，卿相才多在辟雍。
雪残宫瓦欲生烟，已觉风光变旧年。应自东皇报春后，又扶君德进忠贤。
绿纱窗薄怕朝东，病骨难禁柳絮风。几日不来花下立，春光啼尽鸟声中。
北人从古笑南方，只有楼船解把江。今日因公致天马，□□闻说已心降。
大柄潜移势可忧，朝纲未正况诸侯。时人只咎轻分晋，不道东西已剖周。
沛公百万保咸阳，自古柔仁伏暴强。慷慨悲歌君勿恨，拔山盖世故应亡。
楚水吴山未了因，匆匆魂梦客边身。拒霜已是何年种，刚得今朝作主人。
夜漏沉沉度建章，千门万户锁深房。入宫不识君王面，犹被傍人妒晓妆。
积念有年瞻石佛，今朝一见绝疑猜。都卢面目只如此，却道三生凿出来。
此理分明见各偏，何时讲习到同然。寄书好与随庵道，千里元来共一天。
肩垂绿发事康禅，淡扫蛾眉自可怜。出入内门装饰盛，满宫争迓女神仙。
隐时天子亲临幸，御笔题诗胜赐湖。借问古今贤宰相，老来有此宠恩无。
雪消遥望五云深，万里寻春到枣林。今夜独添游子泪，明朝应是隔年心。
昨夜罗衣有异香，合欢花下侍君王。宫监莫更传宣急，淡扫蛾眉不上黄。
𫛸鴂潜消百草芳，清芬散逐楚风扬。洛阳姚魏空增价，愧死嵓隈有国香。
朝霞不作黄昏雨，暝霭徒为白昼风。日上高林啼布谷，声声只在短墙东。
爱似琼花叶似蒲，人心翻复似朝晡。命乖不嫁多情婿，自拔金钗击唾壶。
十斛明珠亦易拚，欲兼人艺古来难。五云合是新声染，镕作琼浆洒露盘。
十年车马傍星霜，不向仙池忆凤皇。高阁祇今题卧治，怪来长孺薄淮阳。
玉池金屋浴兰芳，千古华清第一汤。何似此泉浇疾病，不妨更入荔枝乡。
不愧梅花是此人，环山得一永为邻。冰心独壮千秋雪，老干还滋万古春。
此花已去不须嗟，亡国亡家总为他。父老不知前日事，逢人口口道琼花。
广武城边古战场，汉高曾此割封疆。若无纪信乘黄屋，纵有萧韩事叵量。
行尽春山翠万重，新林浦月坐闻钟。横江东去长鸣鹤，巢寄南朝第几松。
细雨微风透碧纱，酒痕横面上朝霞。君行不唱阳关曲，听取尊前陌上花。
襄城七圣云迷泽，槐里三原草合烟。今古兴亡元有数，福华当日为谁编。
黄金幄殿载前驱，象背驼峰尽宝珠。三十六宫齐上马，太平清暑幸滦都。
寒泉秋菊水仙堂，华竟无人荐晚香。赖有新诗伴冰蕊，犯寒欺雪斗宫妆。
清甘一派古祠边，昨日亲烹小凤团。却恨竟陵无品目，烦君粗鉴为尝看。
风暖江城白日迟，昔人遗事后人悲。草生宫阙国无主，玉树后庭花为谁。
朱弦疏越澹徽音，身在尘中只古心。祝子长年仍健饭，好书读到夜沈沈。
投壶懒欲趁嬉游，闲理瑶筝不举头。侧调旋从纤指出，谁人能会意中愁。
众山围绕渌团圆，官木参差古道边。行尽浓阴全不了，一湖飞雨带轻烟。
蓬莱仙子学长生，群帝朝天绛节迎。昨日六龙回北极，云裾霞佩集滦京。
秋入东篱破晓霜，黄花不肯媚重阳。花神爱惜缘何事，要向今朝荐寿觞。
百尺荆台草径荒，如何前日谓云阳。古今不尽迁移恨，依旧台边水渺茫。
石坛秋昼下云旗，铁锁峰前暂别离。一夜珠宫新露冷，步虚直到月斜时。
曾向明皇梦寐中，手擒魑魅逞英雄。如何不斩奸邪首，纵使胡儿入后宫。
嫁得郎家东渡头，采莲朝暮荡兰舟。妾心不似溪边水，闲逐飞花两岸流。
栖遍秦家古树枝，曹瞒休咏月中诗。较量江上寒深浅，不及昭阳晚噪时。
决去湖波尚有情，却随初日动檐楹。溪光自古无人画，凭仗新诗与写成。
落落长松苍干古，深深幽馆碧窗虚。阶除近水凫鹥集，知是山中晓雨馀。
南朝人物尽清贤，不是风流即放言。三百年间却堪笑，绝无人可定中原。
帝驱䝙虎旧江州，旅卜僧坊计少休。避暑有宫留不暇，游山算却是山游。
迟迟春日满长空，亡国离宫蔓草中。宋玉不忧人事变，从游那赋大王风。
折槛朱云谏未休，一封曾斩佞臣头。犹怜不及先朝议，遗恨山河绕雍州。
太守文章处士诗，高风遗爱系人思。太师葛岭空陈迹，不及孤山有古祠。
细雨如尘复似烟，两淮渡口各收船。南商北贾俱星散，古庙无人烧纸钱。
旭日光微未尽消，背阴岩谷冱连朝。春风一解昆仑冻，渐化河澌入海潮。
高论唐虞儒者事，卖交负国岂胜言。凭君莫笑金槌陋，却是屠酤解报恩。
急鼓冬冬下泗州，却瞻金塔在中流。帆开朝日初生处，船转春山欲尽头。
葡萄美酒夜光杯，欲饮琵琶马上催。醉卧沙场君莫笑，古来征战几人回。
青天万事本无穷，巢许夔龙奈不同。一笑肯容千古地，他年端庆有温公。
朝阳鸣处有亭梧，争似珠帘映绮疏。丹穴来仪听九奏，不妨于此长鹓雏。
钟阜龙蟠第一山，孝陵遥在五云间。四时有典严朝谒，簪绂常陪侍从班。
寒窗矻矻数更声，灯火无多独自亲。忽报周郎好消息，明朝应遣白衣人。
重来六泛菖蒲酒，储禁黄封岁岁攽。遥想三宫天上宴，肯分馀沥到人间。
朝成嫫母昨夷光，未必蛾眉一夜霜。何似村中浣纱去，任他明月照空房。
早以儒冠对紫宸，三朝遭际忝臣邻。深恩未报身先老，为语儿曹合致身。
朝下归来只闭关，羡君高步出人寰。三年不见尘中事，满眼江涛送雪山。
槐柳成阴雨洗尘，樱桃乳酪并尝新。古来江左多佳句，夏浅胜春最可人。
园园是日是花开，我又何朝不醉来。井有人焉蛙两部，日之夕矣蝶三台。
九秋硕果烂枝繁，中养蟠桃千岁根。政用斯时祝箕寿，永扶皇极正乾坤。
卧闻雨吼是潮奔，直恐横舟堕海门。凡百可疑多若此，万今千古共谁论。
诗家活法类禅机，悟处工夫谁得知。寻著这些关■子，国风雅颂不难追。
汉阳城下暂停舟，江树湖云一片秋。千古神功存大别，隔江黄鹤亦高楼。
朝来东馆暮西涯，子母笺成岂浪夸。犹有贪心劳望眼，半随诗句落谁家。
曾有诗矜白鹭闲，一生诗眼乞山漫。朝来更觉忙于我，雪冱苍溪不道寒。
谷口钟声度岭微，岭头岚气散朝晖。江山处处通乡路，只是游人不得归。
一卧天关已十年，出门三札信虚传。今朝得睹衡云面，七十二峰都眼前。
九子金铃出九龙，流苏杂彩蹙芙蓉。东风不管花无力，吹满昭阳第一宫。
诗成小见英雄手，笔落能令风雨惊。万古言言有馀烈，从今词翰岂虚名。
谢公拥鼻忧不免，笑闵乞燔东郭颜。问讯袖中医国手，不应长与一筇闲。
别时容易见时难，对酒当歌且尽欢。不就目前同一醉，明朝何处盻征鞍。
越山千万云门绝，西僧貌古还名月。清朝扫石行道归，林下眠禅看松雪。
险固山河几战争，阵图犹自列分明。至今江水抱遗恨，呜咽古今无限情。
西风薄木晚飕飕，古屋无人夜更幽。童子未闲煎药火，隔窗灯影漫悠悠。
群山起伏朝灵岳，恰似千官奉至尊。吴蜀未平宜假手，愿将馀力致乾坤。
神清殿曲倚阑干，市散人空万井间。莫负仙台今夜月，明朝日出是尘寰。
两日经行旧战场，却来祠下谒堂堂。偷生诸将今何在，万古英灵独耿光。
新亭地望是神州，夷甫诸人话转愁。又见江南描画出，古今容易得悠悠。
朝中寂寂少名卿，晚岁雄猜气益横。心怕无须少年士，可怜未识玉奴兄。
雪里孤根久屈蟠，岩前古貌太高寒。老来想不为胡广，免被人将粪土看。
凭高北望旧神州，江绕秦淮万古流。塞草寒沙埋战血，更无林叶共伤秋。
玉镜空台一片秋，古风高月也全收。兔园何自须眉地，篱落遮阑补未周。
蔼蔼身中三素云，朝晖出海共氤氲。桃霞沐雨轻匀面，柳浪含漪细织裙。
忆锁南宫会友文，天梯相摄看云津。白头笑我成今日，青眼逢君尚昔人。
鬓雪初凝未拟消，后来难定以前遥。寻春走马长安客，虚度升平又两朝。
曾向斋宫咏麦秋，绿阴佳树覆墙头。重来满地新霜叶，却忆初闻黄栗留。
水中乱石立森森，急溜盘回一派深。山鸟任呼行不得，舟行自古到如今。
双门此夜启崇台，次第东山好月来。自古金吾元不禁，少留大将与衔杯。
孙帝陵傍水最悲，蒋侯庙下月来迟。夜深客子心惊恐，猿挂南朝枫树枝。
晓妆初绾玉笼纱，渐映朝阳绚彩霞。任说夹城香十里，何如湘岸一枝斜。
一树山矾宫样黄，晓风微送雨中香。鼻端空寂谁知许，莫怪雄蜂取次狂。
焚书千古讶嬴秦，逃难茫茫走缙绅。尚忆商山近京洛，白头容得采芝人。
闲身行止属年华，故国春归未有涯。一树梨花一溪月，不知墙外是谁家。
满座清风来古木，半窗斜日下危岑。观僧弈罢了无事，一枕凉生冰雪襟。
金碧煌煌梵刹雄，玄元楼观五云中。如何万代纲常祖，释奠今无数亩宫。
银蒜钩帘宛地垂，桂丛乌起上朝晖。枉将玳瑁雕为押，遮掩春堂碍燕归。
青楼翠幕舞纤腰，金屋银屏贮阿娇。二十年前豪侠客，相逢犹是说前朝。
正阳门下草还生，宫殿无人也自春。上皇昔日登临地，愁杀当时老大臣。
欲将玉律播平康，长见单于拜未央。相国正须如治郡，春风随处有甘棠。
不逢棋酒与莺花，古观高吟字字嘉。好事独来终日赏，诸翁争去著诗夸。
年年荆棘侵儒苑，处处烟尘满战场。岂料今朝觐宣父，豁开凡眼睹文章。
雪消云净墨池方，爱杀窗前叶叶长。祗为朝东春得早，风吹一夜紫苞香。
今人那似古人贤，一锸随身日醉眠。此老有灵应笑我，区区常费买山钱。
今古相望日已赊，包羲已上孰名家。不识乾坤真易简，借人门户甚抟沙。
翠竹江村古渡边，冥鸿数点没寒烟。濛濛浦口渔灯乱，风急舟横只醉眠。
浮云残雨总潇然，留得羲皇太古天。明月满船湖上路，棹歌光霁杳无边。
景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
十年一住广寒宫，云恋歌声惯绕空。长爱惜花花下唱，袖和金缕怕春风。
古来游客谩西东，领会谁如我与公。露坐绳床天不尽，绝胜帘雨栋云中。
十八滩前古庙头，金飙荐爽正飕飕。洞门云散暮天阔，千里月明山更幽。
崎岖戴月上层峰，拟借空山一夜风。爽气袭人衾簟冷，炎天此地即仙宫。
莫言鲁国书生懦，莫把杭州刺史欺。醉客请君开眼望，绿杨风下有红旗。
曾闻海外是奇游，绛阙瑶宫彩蜃楼。五指山边风日美，挂帆一瞬便琼州。
泥蟠蛰卧久潜踪，一旦青云得路通。利物济人功已了，却遗凡骨返仙宫。
昭公失国寓乾侯，方伯无人肯见忧。如晋适齐徒取辱，祇缘不用予家谋。
昨日梅花犹可攀，今朝残萼便斓班。群仙已御东风去，总脱绛袂留林间。
青山忽断开平陆，鸡犬人烟太古风。野老诛茅宁有意，一生身在翠微中。
六朝文物今何在，千里江山自宛然。英武南征无杀伐，至今樵牧尚能传。
孤亭户牖倚云开，旧是神仙蜕骨台。朝市江湖俱在眼，半空容与绝尘埃。
波光湛碧冷无痕，眇眇轻风起縠纹。认得朝来疏雨过，却因水底见飞云。
谷日宜晴翻作雨，明朝西北大风狂。圣人在御民安乐，未必天心降不祥。
春日迟迟春草绿，野棠开尽飘香玉。绣岭宫前鹤发翁，犹唱开元太平曲。
风际管弦朝病酒，云中楼阁夜闻香。十年一梦沙河路，独步春泥觉燕忙。
太湖石畔双㶉𫛶，碧草春明绣羽毛。莫拟宣和看笔法，故宫花鸟属蓬蒿。
十家血染市朝红，更涨馀波及李丰。老子庄生真毒手，子元子上即而翁。
傍市楼台对日悬，春风杨柳拂轻烟。空庭吏散人声静，剩有馀闲理旧编。
金简朝元拥玉华，碧壶香满谪仙家。石坛冷挂银潢水，会待秋风送客槎。
绿窗红烛制春衣，宫样花纱要入时。玉手怕裁双凤破，并刀欲下更迟迟。
自君之来吾剧谈，古今落落鬓毵毵。筠斋有琴亦不鼓，醉过春风三月三。
郁萧台上会群仙，龙烛飞光晓夜燃。玉殿归来环佩冷，白云犹护古苔篇。
木落天空水作秋，怀人离思正悠悠。闲来携取君山笛，吹出乾坤万古愁。
治浦桥连香积寺，东出城门五里遥。远望真如有图画，关防迢递在云霄。
古寺临江夜不扃，乘槎人到客为星。虚烦太守殷勤意，一榻还分令尹庭。
少小参寻老大僧，云山历尽碧层层。关东白日寒如水，欲寄清凉照古藤。
搜穷经传几年馀，谁把神明信此书。除却寻常伦理外，更将何事称为儒。
松下流泉石上琴，泉声松籁是知音。世间筝笛非无耳，谁识先生太古心。
华胥国在弇州西，七圣何为路尚迷。稽首五云台百尺，竺乾今有化人栖。
寄语朝家廊庙人，新州奇事又重新。肯甘富贵忘他底，应为斯人作好春。
人随梦电几回见，剑逐云雷何处寻。惟有越山池尚在，夜来明月古犹今。
清虚指出翠微旁，便涌流泉溉一方。更拜璇题作神力，源源千古出甘凉。
绿阴千顷洗残红，吹笛池边起晚风。折柳不须悲旧曲，飞花犹得入南宫。
戛戛寒风袭敝裘，积苏宫观恍神游。要寻仙客攀琪树，更倩王孙记玉楼。
旧京原庙久烟尘，白发祠官感慨新。北望千门空引籍，不知何日去朝真。
新宫改作几何年，像设于今尚俨然。薜荔绿垂山木槁，长春开尽草芊芊。
江右流芳墨作庄，气雄文古压欧王。平生却为多稽古，忧杀平南狄武襄。
右史文章海倒流，淮南异政古人俦。亲闻抚几推双美，独向夫君放一头。
凤城凉雨新秋后，几处朱楼试管弦。有客贳金收古歙，短檠竟夕自摩研。
片帆竿外揖清风，石立云孤万古中。不是狂奴为故态，仲华争得黑头公。
薝卜花红径草青，雪肤冰骨步轻轻。今朝暂到焚香处，只恐床前有虱声。
枢密承恩珥左貂，俄分旄钺下烟霄。细旃读史能师祖，故事偏遵永乐朝。
古木森森映碧苔，嵯峨楼阁倚天开。山僧不问朝天客，自注冰泉浸野梅。
两行卫士锦宫袍，万岁声长彻九皋。过尽羽旄风细细，彩云不动御炉高。
石上双梧碧玉枝，露寒丛筱共华滋。清商古意无人解，掇取冰纨寄所知。
中兴自是还明主，访旧胡为属老臣。从古风云由际会，归欤聊复养吾真。
古宫荒井曾平后，见说耕人又凿开。拾得玉钗镌敕字，当时恩泽赐谁来。
深宫寂寂度年华，愁倚云屏对落花。欲把黄金买词赋，谁能识得马卿家。
吕嘉积石浪相传，双阙天开尚宛然。成败古来俱一梦，千秋何似老楼船。
百年如见鲁灵光，一炬堪怜瓦砾场。秋水满池门独在，古槐依旧带斜阳。
自闭藤萝阅古方，茂陵归卧著书长。昔时意气今谁在，独抱清羸付药王。
莫将彩笔寄朝云，红泪罗巾隔路尘。说与东风无限恨，倩风吹断去年春。
归鞭袅袅拂斜曛，踏碎长街九里云。渐愧蜗牛庐下客，终朝城市醉醺醺。
合门传旨放朝参，归觐亲庭晓整骖。葵藿丹心犹恋恋，五云缭绕望宫南。
自古南荒窜逐过，佞臣元少直臣多。官来泷吏休相诮，天要潮人识孟轲。
松根一夜拨红炉，浇尽秦灰入玉壶。万古江山只若此，琼楼歌暖漫呼卢。
良将身亡赵亦亡，百年遗恨一冯唐。当时不受谗臣间，吕政何由返故乡。
出门踏破古人窠，佛祖当前不奈何。步步但须行实地，山穷水尽也由他。
万古功名米一稊，此身只合把锄犁。可怜岁晚鄱江畔，再读前贤志雪溪。
阴森行尽古榕林，别有幽奇路可寻。渔舍傍溪人不见，弄晴水鸟自浮沈。
西苑重排饯会时，新篇御制降彤墀。明朝上巳无公事，赴宴臣僚总进诗。
记得儿时诵古诗，其甘如荠谓吾欺。淡交休恨相知晚，携向晶盘笑杀伊。
大地久嗟风土异，昊天终见岁时同。来朝拟上南山寿，安得封词付晓风。
秋半山丹树树空，几回惆怅恨痴风。那知九月明朝尽，个个枝头数颗红。
壮士轩昂非自谋，近臣当为国深忧。区区女子无高意，追念牛衣暖即休。
天地钟奇在鄞鄮，代产真儒傅衮绣。明良千载会风云，虎拜万年同国寿。
历尽玄枵十二辰，饱看三十六宫春。才喷一霎挂龙雨，又卷云霓还翠旻。
象床金埒极豪华，出入隋唐似一家。自古圣君须远佞，禁中佳木不须夸。
罗幕低开护曲阑，娇红落托醉扶难。朝来嫩日疏云淡，纵有些风尽耐寒。
谩走声名三十年，亦曾文采动君前。玉颜皓齿他人乐，独守残灯理断编。
五峰合沓拥东庐，泉落芳塘旱不枯。空凿秦淮三百里，六朝王气几曾无。
皂口停舟理钓纶，鱼梁乱石白鳞鳞。孤帆自向前山去，飞尽寒鸦不见人。
晓向君王赐赏还，长街一字佩珊珊。白头宫监呼名姓，换入迎春第几班。
门人曾不有提弥，连嗾呀呀孰敢支。临难若教无苟免，乱朝争那以獒为。
圩田岁岁镇逢秋，圩户家家不识愁。夹路垂杨一千里，风流国是太平州。
湘水东流过汨罗，怀沙千古怨魂多。楚童未解骚人恨，犹自风流学楚歌。
井轸南宫焕宝光，千秋古胜并延祥。祗今两寺无名字，地藏旁联四实方。
龙蟠虎踞帝王州，帝子金陵访古丘。春风试暖昭阳殿，明月还过𫛛鹊楼。
河山关塞一万里，文武衣冠二百年。四海萧条宫殿去，无人解道取幽燕。
保康桥上夜观灯，喝石岩前夏饮冰。莫把山林笑朝市，老夫手里有乌藤。
月夕霜朝分外香，故将颜色占年芳。一枝赠我春何许，如在江南云水乡。
山神呵护宝云遮，俨若腾空两镆铘。光彩飞名镇千古，望中肝胆落奸邪。
古寺高楼暮倚阑，野云不散白漫漫。好山遮尽君无恨，且作沧溟万里看。
客里春秋过半生，子规枝上最关情。南来故国一万里，却笑子规犹乱鸣。
蚤岁书窗共寂寥，几听风雨夜萧萧。曳裾今向王门先，犹赖司晨朔望朝。
元公具述鲁公书，文象相参翼轸区。语气一时扬盛德，词锋千古挫凶徒。
江海山林两故人，敝貂残衲总清贫。今朝叠嶂楼前过，不是五云坊口春。
云烟缥缈郁孤台，积翠浮空雨半开。想见之罘观海市，绛宫明灭是蓬莱。
满朝比比拜边尘，伪命难污守节臣。褒赏但令知制诰，如何只待作文人。
忆随仙侣仕瑶京，几度朝回并马行。回首旧游成大梦，燕山吴水不胜情。
轵道苍茫异古今，长镵相伴坐岩阴。玄猿独挂危梢底，照影清流契宿心。
龙髯飞动绿云中，寒影扶疏出梵宫。数罢念珠心似水，幡幡贝叶动秋风。
作诗政欲江山助，老矣东西南北人。弟却把诗摹作画，东西南北是知津。
朝醒暮醉几时休，鸡黍人家见客留。闻道曲生行处有，西村明日趁扶头。
射生宫女宿红妆，把得新弓各自张。临上马时齐赐酒，男儿跪拜谢君王。
从前闻说真仙景，今日追游始有因。满眼山川流水在，古来灵迹必通神。
频年我理吴航楫，几度相逢笑口开。沙雨江风今日泪，岁寒愁绝是重来。
村寺钟声渡远滩，半轮残月落前山。徐徐拨棹却归湾，浪叠朝霞锦绣翻。
社里东林远送行，虎溪三笑世留名。远公陶陆非朝士，千载何人识此情。
浩汗霜风刮天地，温泉火井无生意。泽国龙蛇冻不伸，南山瘦柏消残翠。
泠泠寒水带霜风，更在天桥夜景中。清禁漏闲烟树寂，月轮移在上阳宫。
陈国机权未可涯，如何后主恣娇奢。不知即入宫中井，犹自听吹玉树花。
门外鸾溪面面山，古松正对第三间。只今纵到翻经处，松亦苍颜我老颜。
耿耿孤吟对古梅，忽传军将送书来。倚崖枯木摧残甚，虚负阳和到一回。
惊起龙蛇忽梦归，一朝脱屣万缘非。遥知月露寒松滴，不是波涛木叶飞。
朝来轻暖试纤罗，风物熙然总太和。为报桃花今已破，春光终比旧年多。
寓馆欣传漱玉名，泉流古窦响琮琤。幽窗偃息惊回梦，误听虚檐雨滴声。
鼻孔当阳曾嗟却，眼睛在眼费追寻。一朝眼在鼻孔上，和得灵空雪子吟。
照水横横蜀锦囊，年年泽国为谁芳。朱颜自得西风意，不管清秋昨夜霜。
玉律潜符一古琴，哲人心见圣人心。尽日南风似遗意，九疑猿鸟满山吟。
首阳山下日凄凄，敝屣侯封向采薇。古人冷淡今人笑，玄武门前血溅衣。
屈曲云根屋旋移，下窥鸳瓦碧参差。不须欲速求儳路，自地升天理合迟。
渥丹容貌著霓裾，何事僧轩祇一株。应是吴宫歌舞罢，西施因醉误施朱。
触地摩天誓力深，凭将光响瞩城阴。众人国士分明语，未肯模糊是此心。
昔送之官东郡时，夜阑对酒风揭屋。君今淮海予再过，古驿依依老槐绿。
淮海风高雁鹜呼，客窗夜半拨寒炉。小儿试向灯前问，曾有先朝鸽炭无。
韦郎诗淡少人传，贪看仙书不爱眠。闲磨小团新样月，拨灰重试古龙涎。
古今一理是纲常，范笔韩文妙发扬。公卧首阳原不死，春风岁岁蕨薇香。
南风古柳生夏凉，神骏万里思腾骧。圉人空尔奉刍秣，曷不为解青丝缰。
盘古青山似画图，新栽松柏近何如。几时同向云林住，相伴春秋洒饭盂。
贾生未免孝文疑，自古功名叹数奇。逐得洛阳年少去，白头绛灌亦何为。
入国洋洋颂借留，二年高廪趁时收。可能万物尽吐气，邦伯人人元道州。
柳花吹断晚寒轻，草色拖裙罨岸青。解识行人今古恨，路边惟有短长亭。
忆得年时二七春，金宫一日岁华深。妾身元是杭州女，曾把中官寄饼金。
昔日双鸦照浅眉，如今婀娜绿云垂。蓬莱老守明朝去，肠断帘间綷縩时。
制府鱼符缚锦帏，将军虎印卧征徽。隔山传箭催朝食，对面援兵怕解围。
江山今古几英雄，割据并吞总是空。惟有江流不转石，千秋长在月明中。
春晚郁蒸如溽暑，朝来萧飒似清秋。千山雨后阴云凝，三日楼前野水流。
寒雁明朝下五湖，长安西望独踌躇。无情谁似张公子，两见秋风不寄书。
至人无复事存亡，睡足身犹在华阳。何似江乡老迂客，终朝散发对炉香。
云雷萦带古文章，子子孙孙永奉常。辛苦勒铭成底事，如今流落管烧香。
烈士思酬国士恩，春申谁与快冤魂。三千宾客总珠履，欲使何人杀李园。
晦明风雨朝朝出，远近高低寺寺行。汉体八分唐七字，王孙题处总关情。
都城一住十年馀，挈挈今朝更徙居。奴辈莫嫌家具少，箧中犹是借来书。
山上离宫宫上楼，楼前宫畔暮江流。楚天长短黄昏雨，宋玉无愁亦自愁。
古木苍然几岁周，摩空老干荫溪流。举头未见征帆下，来向清阴系小舟。
翻歌换舞逐千春，求旧方能变得新。不见汉宫传髻样，白头梳教及笄人。
吴宫金蹙凤花绫，春暖熏笼换水沉。那似冰桥楮夫子，满床明月解微吟。
忆昔吴宫无事时，满城杨柳舞西施。如今柳尽西施死，恨杀当年陌上儿。
宜江风月冉溪云，总与诚斋是故人。老向烟波诗句里，一朝双看两州春。
曾值孤山夜雪时，小桥流水玉龙飞。凭谁寄语陈参政，莫道缁尘染素衣。
繄自还京愿不违，柳边花底坐忘归。新诗美酒朝朝乐，莫管春归花乱飞。
不是风寒即雨寒，朝来春意破天悭。怪君未解春皇意，恐把韶华付等闲。
合绾丝纶对紫薇，却扪青壁听猿啼。祇应许国心金石，蜀道如天亦可梯。
位乖燮理致伤残，四面墙匡不忍看。正是花时堪下泪，相公何必更追欢。
断崖幽洞白云深，缥缈仙槎无古今。飞下一峰相劳苦，却疑天外有知音。
武帝英雄类始皇，甘心黩武国几亡。晚年赖有知人术，解把婴儿付霍光。
柳花片片拂船窗，雪点湖田鹭几双。数到明朝寒食夜，半篷残照过吴江。
溪荪得地恣芬芳，三尺挥空剑刃长。闻道仙人尝采掇，涧边栽植对朝阳。
婺妇归啼不忍闻，青天白日怨胡孙。饥雏揉抱魂应断，腾踏苍烟古树根。
罢参还欲勘诸方，竿木随身不易当。翻忆古来兴化老，主宾用尽力牵羊。
草满咸平古屋基，梅花几度换横枝。黄昏若看一潭月，不出林逋两句诗。
垂拱凌晨百辟朝，鸣鞘风引彻璇霄。鸳鸾杂遝趋鳞砌，无限黄金重满腰。
谁种疏梅古岸头，推蓬瞥见倍清幽。君看竹外一枝好，真有江南万斛愁。
只怨西风不早归，早归何似且归迟。姮娥一夜摇团扇，更说明朝日午时。
连甍复道露台秋，簪佩行随翠辇游。应是柏梁宫宴罢，侍臣词赋尽风流。
风雨无人弄晚芳，野桥千树斗红房。朝荣暮落成何事，可笑纷华不久长。
垂垂瘦萼泫微霜，剪剪纤英锁暗香。金雀钗头金蛱蝶，春风传得旧宫妆。
暖日晴云锦树新，风吹雨打旋成尘。宫园深闭无人到，自在流莺哭暮春。
回山寂寞翠华遥，上有仙宫接绛霄。渺渺西池在何许，行人犹自说前朝。
十年闲读古人书，不为山川货可居。便有风声生屐齿，王侯同在一丘墟。
官妓平明直禁闱，瑶阶上马月明归。宫花飞落春衫袖，辛苦桑麻入梦稀。
雪色香罗照眼明，阿兄相赠见深情。明朝急为裁春服，相约麻姑礼上清。
累朝勋业继重华，四海车书正一家。好振皇威宣帝德，直从旸谷到流沙。
家住江南古帝城，江风长夏绕门生。不知头白缘何事，两月官舟触夜行。
鹅湖十丈古松下，吃得一杯茶味甘。却坐僧窗拨寒火，满编新句又同参。
红尘飞尽白云生，一径深深草树平。丹灶已空仙去远，琳宫犹枕旧辽城。
不复当年端正楼，多情犹问故宫游。山川不改繁华尽，须信人生一世浮。
人家女美大须愁，往往丑郎门外求。昨日金刚脚下见，今朝何得此间游。
落日垂杨送去航，朝朝浦口断人肠。东流不尽人间事，结得愁缘万古长。
月殿闻随羽客过，桂宫门外近天河。常娥装束还何似，潜问君王记得么。
月照空山鹤在松，梦中犹听石城钟。今朝又向江头别，目断孤云意万重。
寒谷初消雪半林，紫花摇弄昼阴阴。是谁曾见吹香处，千古春风楚客心。
柔橹和鸣人力齐，急流竞渡肯迟迟。试将众理依斯看，万事心同不足为。
金色界中兜率景，碧莲花里梵王宫。鹤惊清露三更月，虎啸疏林万壑风。
监司待我真骨肉，我敬监司如父兄。纵使监司如可负，敢欺明主负朝廷。
吴苑娃宫旧有名，只今云树望中平。潇潇梵宇风铃响，犹似当时步屧声。
气化流行出一元，生生之理自天根。倘无斤斧牛羊累，触处均沾雨露恩。
楫迎桃叶家何处，桨送莫愁人已非。独立东风今古恨，春江无语又斜晖。
金鳞玉角照人寒，何事清时此蛰蟠。甘泽不辞膏品物，奚惭济济舜朝官。
新选珠娘作美人，潇湘香草满宫春。离骚数为君王诵，讽谏心劳似楚臣。
长安胡骑正啾啾，尘暗宫花粉黛愁。凤辇不知何处去，野乌啼月上延秋。
吴越青山犹好在，古今明月不长圆。可堪老大重离别，一片愁心落照边。
澹妆虢国想依稀，海燕将雏带粉归。昨夜梦兰还比玉，碧阶斑戏映芳菲。
古姆山头歌大招，阆风何处独逍遥。愁云昼合江天暗，摸索风前酹酒瓢。
白雁陂前淮海思，今朝淮海雁相随。固知怜我飘零甚，忘却青嵩碧颍时。
山萦九锁路幽深，古木高森积翠阴。自是仙家风景异，欣欣杖策步云林。
我与青山有旧盟，淡云微雨忽渝平。朝来自献三峰出，真个山神不世情。
古寺愔愔映夕岑，谷风凄劲触霜林。曩时蕙帐知何处，不见山人来苦吟。
胸中治国计谁良，只有休兵是秘方。肯为八荒开寿城，能仁须号大医王。
弹压城池夜属櫜，放灯那复事奢豪。水晶宫里香风细，曾见神山驾六鳌。
宫女薰香进御衣，殿门开锁请金匙。朝阳初上黄金屋，禁掖春深昼漏迟。
考摭妍媸用破心，剪裁千古献当今。闲吟不是闲吟事，事有闲思闲要吟。
赣江去国数千里，曾对梅花忆故人。今日归来看图画，一枝寒玉更精神。
四空岑寂不知归，散入金沙茉莉围。错愕汉宫无地住，一声浮海有明妃。
笋蕨腰镰委所穷，鱼盐分味忽烦公。一毛不拔杨朱利，今古人情亦或同。
海底龙宫失护防，老龙偷得返魂方。闻君夜压春槽响，携扣柴门乞酒浆。
朝中久恋乘轩宠，膝下涞惭返哺私。新荷君王赐骸骨，家人须信有归期。
芒鞋布袜与青藜，朝市迷心忽几时。料得山中猿鹤冷，多应相怨不相思。
秋来风露渐凄凉，色褪宫黄粉褪香。不比未央年少日，一双飞上玉钗梁。
一声画角起边愁，满目黄云暗戍楼。夜半将军传号令，明朝要斩郅支头。
江山迢递水东流，芳草无情管别愁。若听春风商女曲，天涯人在古扬州。
自古徒兵泽潞雄，选齐尤见四州公。堂堂气与鼙声壮，闪闪旗翻日脚红。
连朝黑雨暂晴时，山抹浮云似画眉。贪看须臾成底相，不堪病眼怕风吹。
东吴诗客竞纷纷，沈老诗才自不群。圣主当天现鸣凤，朝阳光彩烂成文。
渊微造化古犹今，周孔羲皇一样心。不是盘旋周孔脚，羲皇心地若为寻。
梁园朝暮拥笙歌，犹有音情问薜萝。口嘱去人无别语，不多饮酒读维摩。
自古诗人太瘦生，可怜辛苦选虚名。诗家杂压君知么，压尽三公况九卿。
缇室葭灰飞候管，彤闱天路起和风。六宫永被河洲化，穆穆芳猷佐圣功。
生涯谷口子真田，诗兴门前对瀑泉。不信病来无一事，夕阳窗下理残编。
倾国佳人默怨天，红颜过了拜尊前。世家大族多兄嫂，独得公姑分外怜。
分得山云老一瓢，梦寒不记紫宸朝。无人画出闲中味，吟入梅花雪径遥。
汉武祈灵筑此坛，愿同日月驻龙颜。神仙岂有君王福，万国臣邻指顾间。
银幡点缀斗宫嫔，小字横斜篆缕新。岁岁词臣供帖子，从今便数八千春。
土风元比汴京和，花石何如艮岳多。传道先朝游幸日，六桥芳草翠华过。
古书万卷积成蠹，老屋数闲深却幽。午枕忽惊毛骨冷，觉来风雨一山秋。
骊山十月翠华临，百队红妆绣幄深。恩幸宫中谁第一，辟寒新赐阿环金。
舞杀东风绝可怜，思同人柳只多眠。汉宫一树风花乱，吹落昌华旧苑边。
千古风流贺季真，最怜嗜酒谪仙人。狂吟醉舞知无益，粟饭藜羹问养神。
白发王孙旧宋人，汴宫回首已成尘。伤心畏见北来骑，何事临池为写真。
小麦青青大麦稀，蚕娘拾茧盈筐归。放牛薄暮古堤角，三四黄莺相趁飞。
童初宫里雨斑斑，粉落香肌汗未乾。五月京尘渴人肺，满将春色上金盘。
高台无地曲池平，漂泊勾吴宿古城。一岸湿云沈夜色，四山凉叶下秋声。
乾坤千古总糊涂，何事年年带血呼。只有莲花归处好，凤凰山上亦荒芜。
谁能当此风霜面，政要渠侬铁石心。我亦苦吟羞不足，愿从千古觅遗香。
徽仪殿里不通风，火者添香殿阁中。榻上重重铺设好，君王今夜定移宫。
淹留也复可疑人，不向清朝乞此身。芸阁校雠非苟禄，每回高论助经纶。
楼台深倚白云隈，一涧萦回出洞来。自古神仙求不得，刘郎有路到天台。
夜宿荒村曰范田，声声频滴屋檐前。朝来揭起柴扉看，满目青山白玉巅。
满目江山异洛阳，北人怀土泪千行。不如亡国中书令，归老新亭是故乡。
鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
朝雉惊人掠岸飞，樱桃初实杏梅肥。落花莫谓无情物，不傍游丝傍钓矶。
玉宇朝来变好春，都传塞上已和亲。中天日月无私照，万国耕桑雨露均。
闲踏荒莱见断碑，依稀篆迹似唐时。此中或是唐朝寺，问著山人总不知。
誓报恩私国士风，绝缨元在楚王宫。溃围但负季芊出，日暮双鞬渊市中。
千条万条杨柳丝，好花不过三两枝。今日樽前为君饮，明朝酒病终不辞。
古柏阴森绕夜台，枝枝只解向南开。麒麟阁上应图此，黛色参天雪窖来。
鹅州城东古梅树，鳞甲满身如老龙。冷霜极冷欺不得，春风吹作玉玲珑。
丹桂孤芳众木间，枯枝蠹叶苦间关。古来群枉难为并，培植灵根得等闲。
圣皇神武降千古，提督威声振四陲。十万强兵皆窜伏，不须复勒燕山碑。
披衣徙倚天方曙，秉烛吟哦夜忽中。不是被他驱使得，爱他意政与人同。
从来皎月印长空，桂树遥看影在中。好问素娥多折取，莫教闲占水晶宫。
宫殿沈沈锁碧云，仙葩相倚正敷芬。珠帘翠幄知多少，不碍清香处处闻。
先朝蟒玉赐穿宫，亲见煤山血诏红。尝恨不同王内使，海棠枝上殉重瞳。
满街飞絮舞毵毵，慵困情怀似酒酣。嫔御宫中行乐倦，却寻锦叶喂新蚕。
露下清秋韵正哀，斗场元在画堂开。眼前军国成何事，且博红妆一笑来。
雨馀归路净朝尘，草色新州又一新。飞舄我携聊赠子，好乘霁日步嶙峋。
周家卜政几专城，曾见长身掩重名。但愿常教刘向在，不应异姓敢争盟。
残生无似辱甄收，正作儒官已过优。只有望云朝夕念，恩波傥得下炎洲。
古庙香灯几许年，增修还费大官钱。至今楚地多风雨，犹道山神驾铁船。
结草为庵自昔贤，古今谁后复谁先。客来须得通方句，莫只随邪竖起拳。
台下澄江山影多，台上蟠木悬青萝。高人一去山寂寂，万古明月照江波。
春尽山桃花满枝，怨春休道北来迟。人人正醉春时节，政是江南肠断时。
为爱芭蕉步玉除，云根飞翠湿霞裾。蕊珠宫里归期近，懒把芳心叶上书。
十二峰前落照微，高唐宫暗坐迷归。朝云暮雨长相接，犹自君王恨见稀。
千门晓日山河丽，万国春风草木香。造化无私随发育，圣明天子是东皇。
石头渡口风烟古，洗盏开樽对浅沙。却唤掾曹无觅处，移船幽寺看黄花。
双颊朱丹雪染眉，终朝一饭便无为。庭前柏是初年种，今见森森合抱时。
朝来伏地悄无声，入夜轰轰屋底鸣。堪笑不能惊蛰户，空将胡蝶梦魂惊。
曾陪杖屦古荆州，十载光阴一转头。扰扰红尘长满眼，峨峨三岘独横秋。
已闻岩树能成酒，更说椰浆解醉人。近谱西林新本草，众香国里一株春。
昨寄家书道苦长，南州山迥水茫茫。细将驿堠从头数，准拟今朝到故乡。
木牛零落阵图残，山姥烧钱古柏寒。七纵七擒何处在，茅花枥叶盖神坛。
旧日新罗国里僧，山间散满百千灯。只将一嘿消诸妄，坐透禅机最上乘。
知君心赏寄灯楼，趁月追寻到晓筹。应恨狂朋漂泊去，明朝谁问拾钗游。
频年京洛赋羁愁，梦寐空怀故国秋。江上一枝才入手，却疑身坐白苹州。
西风似识野夫心，吹叶填门日渐深。童子切须休扫著，要他朝夕助秋吟。
使君少负九州名，开府天津近帝城。六博似知忧国意，一轮红日掌中擎。
世上浮荣了不知，闲调绿绮理朱丝。楼头只许徽之造，楼外从人歌竹枝。
昨夜巡檐同霁月，今朝联辔共秋山。恍思三十年前梦，信是人生会合难。
朝来爽气冠曾丘，急雨惊风正麦秋。要得云轩聊放目，何妨松径暂低头。
几年补破得遮寒，今日空馀赤肉团。从此便知元不有，细书词理枉经官。
魫鱼窗冷夜迢迢，海峤云飞月色遥。宫漏已沉参倒影，美人犹自学吹箫。
寒雪朝来战朔风，万山开遍玉芙蓉。酒深尚觉冰生脚，何事溪桥有客。
千官万岁讲朝仪，黄伞高张簇仗齐。清晓山窗频扣首，虬须隆准伴宸奎。
山色湖光相接连，千章古木老云烟。晚来曲港回舟处，如在孤山柳屿边。
边风萧飒动江城，独上高楼故国情。碛里征人三十万，空教弟子学长生。
一自端明去外台，修途松盖属谁栽。仁心既许推仁政，玉笋清班趁早排。
豹汝多情又作花，枝枝古血似残霞。春归乱向鱼凫落，绝似飘零帝子家。
礼士招贤万古名，高台依旧对燕城。如今寂寞无人上，春去秋来草自生。
莫向霜晨怨未开，白头朝夕自相催。斩新一朵含风露，恰似西厢待月来。
巫山高高知几重，朝云暮雨楚王宫。人心对面有巇险，更胜高唐十二峰。
隋朝桧下访仙真，五十年前夜榻身。至道宫前天目顶，羡公去作卧云人。
孤城鼓角夕阳红，十日江南起飓风。倒挟潮声天上响，只疑床下是蛟宫。
绿菽胡麻各一盘，怜君饷我每朝飧。犹闻灶下青衣嫂，打饼铺椒脆月团。
伏枕三旬不整冠，梦魂时复对金銮。忽闻盛事披衣坐，今日朝廷立谏官。
乌石崖西一室清，先生白首坐穷经。莫言稽古全无力，静拥琼毡看蜃生。
尚主当初偶未成，此时谁合更关情。可怜谢混风华在，千古翻传禁脔名。
东望辽阳泪并流，翩翩归鹤向浮丘。白云终古随魂气，飞作天南一片秋。
碧波青嶂对红楼，千古西湖乐未休。试把腰缠买春色，不知世上有扬州。
春草萋萋十里铺，石头城外莫愁湖。六朝花柳犹如昨，不见湖边有姓卢。
锦水东流绕锦城，星桥北挂象天星。四海此中朝圣主，峨眉山下列仙庭。
佛狸麾骑饮长江，呼吸安危阖国忙。南北两家都换主，从容一语悟高皇。
古槐修柏琅玕竹，晓日晴岚翡翠山。疏影半窗鸠忽语，湘南烟水梦初还。
圣贤今古在吾人，敬义功深德自邻。莫叹桃源仙迹杳，杖藜随处武陵津。
天戈未指敌先摧，掩耳谁能及迅雷。便遣风师清辇路，奉迎北狩两宫回。
一队红妆娘子军，英雄多在石榴裙。花田百里为汤沐，香国千年驻彩云。
江州三月是花天，日泊门前载酒船。朝雨忽闻啼布谷，独开桑牖课春田。
知君元在识君先，水国相逢亦偶然。何日一尊还远别，暮云春树暗江天。
久客怀人百事慵，春归几日是残冬。长安雪后无来往，报国门前独看松。
捲将流水上巅崖，处处荒林隐宿霾。千古此名传独好，祗云仙子堕金钗。
云阴低重玉花繁，独拥貂裘对一樽。不语佳宾是何物，古书名画满西轩。
天阙沈沈夜未央，碧云仙曲舞霓裳。一声玉笛向空尽，月满骊山宫漏长。
潦水初收古涧清，小桥斜倚数鱼行。神林社日传箫鼓，秋稼如云岁有成。
闻说中朝丧贰师，安边宁有嫁蛾眉。妾今远嫁何须计，可惜君王损国威。
无树菩提月色空，庵前古桂发秋风。鸟窥橘井天泉涌，十日禅床借睡侬。
野宿风号半毁形，眼看坟草六回生。当时至行真难再，合上清朝太史铭。
茶饭家常没可陪，临机元不在安排。门前有客来相访，试问朝从何处来。
高台巀嵲俯江湍，古木苍厓清昼寒。千载山川犹物色，当时诸将枉登坛。
国香入鼻忽扬扬，知是光风泛子芳。林下自全幽静操，纵无人采亦何伤。
圣贤自古在知几，膰肉那知女乐非。问我当年陶靖节，柴桑可是折腰归。
太虚无实可追寻，叶落松枝谩古今。若见桃花生圣解，不疑还自有疑心。
陇头春树拂云红，学语声娇弄晚风。上国秖今辞远贡，莫愁彩羽闭雕笼。
行辞女伴出深宫，玉泪双垂向白龙。几度毡庐歌酒夜，胡王空惜旧时宫。
宫籍排年妾最深，玉箫曾度凤凰吟。镜中独立青鸾影，不遇传宣不肯临。
秋晚梨花忽盛开，满朝称贺不称灾。景佺求礼真奇论，冬月如何有瑞雷。
崔嵬艮岳他年笑，寂寞三山后代思。湖色春光净满眼，古城风暮几人悲。
紫禁仙舆诘旦来，旌旗遥倚望春台。不知庭霰今朝下，疑是林花昨夜开。
绣被寒多未欲眠，梨花枝上听春鹃。明朝又是清明节，愁见人家买纸钱。
夜起饭牛薄暮舂，古人既老始明农。残年尚欲勤东作，未肯将身旁瘦筇。
雪月精神冰玉肌，未饶六六诧宫妃。玉龙春笋调三弄，更向妆台檐外飞。
檐下渠泉朝暮声，楼头山色四时青。此中故有无穷意，正要悠悠醉复醒。
圣贤事业在心槃，禹稷颜回岂异观。世故波澜同起灭，姓名千古要清寒。
杖锡穿云雨湿衣，我来君出两相违。君边听得仙童语，学士朝朝向晚归。
忠贤赴国方忧北，奸党全身却落南。祸福难从当世问，是非时有老农谈。
关却疏篷只恁休，莫留霜月伴孤舟。津亭万一商分数，锁到明朝何处求。
天雄直北古澶州，千里浮云入望愁。一自寇莱公去后，暮云风叶响梧楸。
太古小年山日长，幽人梦醒坐焚香。东津有客至未至，乱石滩头系野航。
御前亲拜中书令，恩赐东宫设内筵。手署敕黄唯一道，任谁祗受付双迁。
日映宫城雾半开，太真帘下畏人猜。黄翻绰指向西树，不信宁哥回马来。
慎守封疆欲霸齐，故于宣圣惜尼溪。从来为国求贤意，笑杀当年拥盖妻。
苑路东西草色遥，阑干曲曲似飞桥。水晶殿外檐铃响，疑是銮舆早散朝。
无限栏阶月下儿，遥瞻星旆却嫌迟。催教织女梳云髻，想得无心理杼丝。
玉龟山下古仙真，许我天台一化身。拟把岳莲骑白鹤，下看浮世尽红尘。
檀槽一抹广陵春，定子初开睡脸新。却笑吃虚隋炀帝，破家亡国为何人。
共坐南窗待月明，云间忽见大江横。钓鱼船上谁家笛，吹出骚人万古情。
海船如山风力轻，十朝难得一朝行。少妇颦眉两相语，几时到得豫章城。
夹城门与内门通，朝罢巡游到苑中。每日日高祗候处，满堤红艳立春风。
恭默谁聆金玉音，陶甄万物付无心。君王好学真天意，忧国论思不厌深。
一闲茅屋暗尘埃，香火凄凉几奠杯。故国到今如传舍，后人复使后人哀。
京国春寒情脉脉，关山月落梦悠悠。离愁又在高楼上，满池夕阳江水流。
晓镜烟凝水绕湖，晚汀飞鹭又成图。早知鱼鸟堪同乐，愁得华颠政不须。
不将法律作春秋，安得河南数国囚。莫道汉家杂王霸，十分商鞅半分周。
望断南云日已晡，便应凭梦过重湖。不知自古登龙者，曾有因诗泥得无。
高堂灯火夜相亲，点检诗书忆古人。自愧久持三尺法，一生长保寸心春。
云母溪边锦作堆，天华宫里翠屏开。何时定取罗浮约，共跨青牛采药回。
碧鸡金马古梁州，铜柱铁桥天际头。试问平滇功第一，逢人惟说颍川侯。
六月雪花飞满地，蘸人肌骨透罗帷。金鳞未遇江湖阔，好趁秋风理钓丝。
当年失脚下鱼矶，苦为明朝未得归。寄语巢由莫相笑，此心不是爱轻肥。
宫漏沉沉城阁清，九霄云净万方明。不堪静听楼前曲，一夕离情白发生。
诗人自古例多贫，恨杀滇南金带新。公与定山贫到老，已有陈黄一辈人。
昨朝邸吏报商山，闻道孙生得状元。为贺圣朝文物盛，喜于初入紫微垣。
百子池头九子祠，太皇恩许进香时。深宫岂少宜男草，何地曾沾雨露私。
瑶池秋蚤动凉风，吹落玄珠万颗同。拾取一枝聊把玩，只疑身在水晶宫。
凝伫残阳眼力微，孤云偶伴野僧归。形容万古沩山色，正赖晴岚与夕晖。
宫柳飞花暗度春，斛愁容贮奈伤神。曼声试作鸡鸣曲，何必阳关无故人。
风流翻入步虚词，南国人称沈亚之。不信缑山辛苦意，只言笙鹤便相随。
误国何人作计疏，满朝元未识真儒。至今恨却无颇牧，不念丘原起日无。
李侯词气吐朝阳，光焰真成万丈长。绿发莫将尘土暗，会看它日照金章。
垂萝云捲读书声，谷口人稀晚自耕。不见五陵松柏外，秋风离黍故宫情。
把麻宣读趁朝参，百辟争传两相衔。便觉太平元有象，肯教梦卜羡商岩。
玉臂锋封旧守宫，鸾舆消息一番空。绣床徙倚无寥赖，强刺花枝几线工。
万树临江旧社开，每因秋色一徘徊。行吟闲倚海边树，怀古疑登江上台。
朝辞玉陛按东吴，晚出湾河画舫孤。两地思家南又北，满江云影树模糊。
古庙秋深栗叶红，绿沉金锁尚英风。鹄书示子今来少，谁似当年矍铄翁。
十三供奉掖庭中，天子亲知笔扎工。近试守宫曾作论，银章三品赐梅红。
扬州骑鹤理难齐，雨后来看两屐泥。相慰固惭无别物，新诗千首为君题。
道娘坟西近官路，朝朝暮暮行人多。世事百年浑不省，满堂宾客竹枝歌。
銮坡凤沼接清班，忆昔同朝侍圣颜。此日相逢又相送，伤心回首见桥山。
雁门不见雁臣过，唯见惊鸿拂短莎。唤醒十年乡国梦，一行寒影下嵯峨。
亚子十指得天下，尽取国用供至尊。一朝颠沛罂子谷，费尽软语谁知恩。
幽人巧琢紫璠玙，中贮琅玕一尺馀。怪石嵌岩苔藓古，坐移衡霍入吾庐。
独直南宫午独吟，祥云淡淡竹阴阴。小风慢落鹅黄雪，看到槐花一寸深。
不忿胡笳内地闻，子衿何必少终军。论文一变南朝体，运策兼收绝塞勋。
昨夜相携看霜月，今朝谁料起寒烟。安知明日千峰顶，不见人间万里天。
春秋大义经中史，司马当年失董狐。昭烈本为炎汉后，何书僣国列于吴。
象榻香浓翠幌春，美人倦绣态横陈。平明欲进朝天袜，小立兰灯熨贴频。
危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
定江军门拥云气，庐山面目长相朝。阃臣所持止一恕，墙壁何恨粘歌谣。
战败苻坚百万兵，晋家宗社赖而存。当时家使玄犹在，国祚桓玄未可吞。
墦间不足又之他，犹自施施骄室家。齐国一人如许尔，宁知后日事如麻。
此是朝天第一程，柳边风飏酒旗轻。丈夫不洒离筵泪，任唱阳关曲几声。
山上徜徉湖上归，月明千顷浸玻瓈。明朝有客朝天去，多少红尘在马蹄。
老怯危桥泥没膝，喜闻吾党政如春。须君不惜千金费，此后宁无我辈人。
古色苍寒倚太空，旁无附丽屹当中。要知独拄东南角，不是人间培𪣻雄。
相公囊括宋山河，凿石穿云作补陀。若见厓山还好景，慈元宫殿碧嵯峨。
嘉谟岂但国蓍龟，旧学端为帝者师。圣世欲收仁义效，行看平步凤凰池。
乐国久容人避乖，非窝何以状清怀。则予岂敢窥高躅，天险能升不用阶。
年来古道不堪行，尽避君厨俊杰名。莫枉锥刀鞭算手，且调金石击撞声。
寂寞幽斋暝烟起，满径西风落松子。远公一去兜率宫，唯有面前虎溪水。
清秋宫月照窗纱，重捲珠帘望翠华。咫尺昭阳恩不到，镜中容貌枉如花。
长信宫中玉漏微，绿杨枝上乳鸦飞。忽听银钥开金锁，残月楼头照舞衣。
梦卜乾坤第一流，明王图治说殷周。商岩渭水传真处，千仞丹崖有似楼。
御沟流水晓潺潺，直似长虹曲似环。流入宫墙才一尺，便分天上与人间。
贤圣虽亡心不死，诗书所在即其人。大人取友无今古，天地中间一性真。
道人何处领天机，都在吴仙手一挥。千古乾坤千古梦，谁知鱼跃与鸢飞。
长庆诗人扫古体，弇州前辈聚时名。争向枯棋三百道，沿边趋罫作聪明。
三径从来半草莱，席门那为故人开。自惭不是梧桐树，安得朝阳鸣凤来。
两角黄牛一钓竿，古城幽处足盘桓。乱来税水仍输秸，留取溪山画里看。
并舞连歌意态新，水晶宫里向无尘。一时风月谁能许，要是君家两玉人。
屋角梅花枕鲁宫，柏台借重过江东。月明鸟定文书静，九郡谯楼起烈风。
隐君南国旧王孙，小筑茅堂水竹村。我亦江湖陆鲁望，钓竿独抱访柴门。
紫烟仙客古祠堂，青士苍官屹道傍。想见隼旟穿翠帐，有人迎路晓骑羊。
与君南北昧平生，倾盖论心若弟兄。长笑区区市朝客，白头重欲定交情。
扶馀国小漫称王，定远封来白发长。自是青莲多傲骨，错将奇句恨昭阳。
我无政术强为官，所至将迎每厚颜。何事深村赤脚妇，亦闻钲鼓出篱间。
古寺荒凉不记年，隔江招手问前缘。常人记得灵山否，一笑相逢岂偶然。
风驭云车去几年，空馀故迹锁苍烟。古来信有神仙事，莫漫诗成谢自然。
建国旧碑朝日暗，兴王故地野风乾。回头笑谓王公子，骑马随军过五銮。
月入柴门夜色新，坐坚谈垒足佳宾。谁云老子兴不浅，政恐元规尘污人。
治郡年才半买臣，青春天上送麒麟。鼎来好事由阴德，曾活澄江十万人。
兽炭初红夜未阑，宫中行乐尚承欢。拥炉漫酌羊羔满，暗忆人间有岁寒。
赵解重围魏再昌，信陵贤德日馨芳。昏蒙愚主听谗说，公子云亡国亦亡。
一峰独去江湖远，千古长留列传新。岁岁桃花满东岸，只将荣谢记冬春。
贝阙珠宫不可寻，时因风雨听清吟。叶公好画真龙出，却恨今无好画心。
京国春生富贵家，美人裁锦贴新花。若教置向金壶里，一派寒江几点霞。
风霜不折参天枝，兵火难烧溜雨皮。长向莲台乞古佛，年年甘露洒慈悲。
殿角钟残立宿鸦，朝元归驾望无涯。香泉空浸宫前草，未到春时争发花。
莫笑山庄小集休，篇篇字字爽于秋。向来枫落吴江冷，一句能销万古愁。
衿佩欢迎师帅来，读书种子赖栽培。他年济济云霄路，谁信清朝叹乏才。
周行辙迹几经年，故国青山梦寐牵。桑梓迷阴丘首地，庆云烂漫帝乡边。
一自朝云委路岐，春风吹梦托游丝。内家丛里分明见，彷佛盘旋立舞时。
五王花马早朝归，侍宴彤廷出禁迟。一派玉箫人醉后，芙蓉园里浴春池。
清时许下钓鱼台，猿鹤深知苦怨猜。万古行藏天与定，青山不久便归来。
道心正直殊时俗，老屋倾攲有古风。一种鬓毛春雪白，五车经史夜灯红。
残年故国已无秋，颇解民忧与国忧。今日忧来浑不减，更添惭愧到心头。
佛法从来付宰臣，今朝已遇大心人。透明幻住超生灭，鉴物无私佑圣庭。
封侯无例乞名山，只许幽人独占闲。若会当时与君意，林泉合在市朝间。
吏部名高世所尊，一传曾说误金根。陵阳父子风流胜，政似苏家擅蜀门。
翠盘金缕绛纱笼，银烛荧煌照汉宫。应制草词书细字，灯花报喜吐殷红。
章华台下路西东，走马归来满袖风。吹起万条枝上雪，等闲迷却细腰宫。
沈香亭畔玉傞俄，叠叠春山捧翠螺。何似江南天水碧，周娘亲为剪宫罗。
华阴高处是吾宫，出即凌空跨晓风。台殿不将金锁闭，来时自有白云封。
红绫饼餤出宫闱，赐宴恩荣玉殿西。白发词臣曾射策，榜名欣见武都泥。
解舞腰肢列万行，风前摇曳紫罗裳。何当解赠朝天去，散作君王满殿香。
芦花深泽静垂纶，月夕烟朝几十春。自说孤舟寒水畔，不曾逢著独醒人。
古松树下昼阴寒，云亦何心去不还。却怪建州城里梦，一春多在湛卢山。
村北村南打稻忙，浮云吹尽见朝阳。不宜便作晴明看，扑面飞蝇未退藏。
政是国家多事秋，渝川县尉亦风流。吟诗不废公家事，坐使孟郊输一筹。
夜来几阵隔窗风，便恐明朝已扫空。点在青苔真可惜，不如吹入酒杯中。
一根反本六根同，古佛传家有此风。满目红蕖参翠盖，不唯门里获圆通。
夏郊群树绿冥冥，北户今朝又脱扃。极目不知何所诣，三年于此看萦青。
伦杀淮南炎杀攸，天将造化马为牛。古来逆种并奸息，不问贤愚统是愁。
基构于今政十年，不容山竹暗行鞭。森然五笋自何出，盛矣文邦相与传。
名花倾国两相欢，常得君王带笑看。解释春风无限恨，沉香亭北倚栏杆。
京国驰名四十年，华严说罢复谈禅。夜来一昔真忏悔，果然明月在秋天。
画卷深宫写荔枝，建炎天步属艰危。江南风味真奇甚，莫遣当年北使知。
寒流石上一株松，一半死皮藏蠹虫。石马双双当古树，厖眉书客感秋蓬。
故国伤心堕劫灰，流离北土却怜才。白头开府成何事，博得江南一赋哀。
溪边前日君辞我，江上今朝我送君。自去芦洲寄消息，故人犹在武昌军。
长抱平生水石心，仙葩相对理瑶琴。连成也解移情处，明月清风何待寻。
畏对青山老一秋，逢春又向碧岩游。凭空为问蓬莱客，何物能消万古愁。
月明立傍御沟桥，半启宫门未放朝。驺吏忽传丞相至，火城如昼晓寒销。
一自潇湘见雪飞，炎氛遮眼暗渔矶。今朝才入湖南界，便睹玉光生翠微。
汉水东流无尽期，岘山春雨细如丝。古人碑在今人口，还似当年堕泪时。
蜀道古称多险艰，我来观水复观山。谁知富贵天然设，身在玉屏金幛间。
艾拥萧陵雪未消，蒂连芳萼闯春饶。国香不似倾城色，寂寞空山大小乔。
霜毫感应早呈祥，谁布黄金建宝坊。古殿幡花绕真圣，美名灵迹异诸方。
十年勤苦学求仁，品汇纷纭未识真。惟有一般堪自笑，行藏酷过古人贫。
一饭感恩无地报，此心许国已天知。胸中千古蟠钟阜，一死鸿毛断不移。
边头几日静干戈，见说朝家已讲和。犹惜人家有汤镬，攒眉终日为催科。
宫臣侍侧近炉熏，衣上龙乘五绣云。鸣玉锵金俱鼎食，早思偃武与修文。
奔走尘途已半年，扁舟重系寺门前。分明记得离家日，古殿寒灯月满天。
一琴一鹤亦已清，如何屏去不留行。古人冷淡今人笑，前呼后拥小儿惊。
溪上秋来境倍佳，附城犹尔况村赊。却嗟政尔营行棹，不得于兹理钓车。
齿根浮动叹吾衰，山栗炮燔疗夜饥。唤起少年京辇梦，和宁门外早朝来。
羽未禽时胆屡寒，羽禽不得一朝闲。卯金四百年天下，却在双娥一笑间。
中丞为国拔英才，寒畯欣逢藻鉴开。九朵莲花秋浦隔，两枝丹桂一时开。
层峦月夕殷轻雷，一派银河接上台。海国年年春泽沛，作霖应尔是仙才。
剪灯雨馆检书看，今古关心事百端。若得归休是真乐，山中何必炼还丹。
紫髯何事忽迁都，有意宫中号太初。他日三军嫌饮水，只应翻忆武昌鱼。
仙洞深沉杳不扃，层峦双耸插天青。矞云常抱山头石，曾是前朝岳降灵。
夜合朝开秋露新，幽庭雅称画屏清。果然蠲得人间忿，何必当年宠太真。
乱石排溪急水悬，夕阳衰草白鸥边。明朝短策穿云去，不似舟中得稳眠。
天遣长庚下碧空，再将太白作坡翁。不然安得四十九，还宿浔阳太极宫。
始射蓬弧缘底事，男儿要作四方奇。今朝世烈堂前宴，对酒何须惜别离。
宫娃引入玉为行，金殿齐趋近禦床。不见圣明亲顾问，如何得摄汉中郎。
政为时危去卜居，不知霜雪满头颅。归来一笑诗成卷，还记桃源路也无。
玉兔何年上月宫，夜间捣药特无踪。神丹不老姮娥鬓，乞取刀圭驻玉容。
城中听得新经论，却过关东说向人。旧国门徒终日望，见时应是见真身。
虚皇宫阙九层台，瑶草琪花位置栽。三十六双朱色凤，徊翔对待玉妃来。
浑然天爵本无非，过眼荣华亦已微。忆得古人诗一句，锦城虽好不如归。
栽匀明日问青黄，惜水修塍意更忙。少候根中新叶出，又看晴雨验朝阳。
沅水罗纹色正妍，今朝风顺好开船。棹郎莫说风波险，已许江神赛纸钱。
春风何意谢朝荣，十二雕阑媚眼轻。可是野人篱下种，一湾流水插柴荆。
山店门前一妇人，哀哀夜哭向秋云。自说夫因征战死，朝来逢著旧将军。
高衲曾闻隐竹林，应怜空翠似禅心。一从寂后荒凉甚，明月川前自古今。
心有何求遣病安，年来古井不生澜。祗愁戏瓦闲童子，却作泠泠一水看。
金屋秋深露气凉，宫监久不到西厢。丁宁莫窃宁哥笛，鹦姆无情说短长。
萧萧茅屋土山前，翁媪关门去穫田。朝日满檐鸡犬静，荻篱深处有炊烟。
宫人捧砚临香案，一幅春绡展素霞。玉箸弯环题御篆，风云金殿起龙蛇。
不须更著前村里，且傍衡门看流水。无人涂路横古今，吹尽梅花又梅子。
秦皇自谓功无量，拟揭空碑古帝前。磨崔小篆三千字，何似开元十四年。
汉家宫阙画蒿莱，烟雨苍茫护石苔。惟有金河旧时雁，年年秋色过江来。
我爱梅边最不群，每从先达访遗文。由来国子先生母，却是梅边嫡派分。
仗节驱羊不自怜，白头归国意茫然。陵亡律死须臾事，谁更能消十九年。
晓啼珠露浑无力，绣簇罗襦不著行。若缀寿阳公主额，六宫争肯学梅妆。
短篱黄菊正苍苍，客路西风两鬓霜。谁信义熙年后笔，独能千古吊馀芳。
离宫别馆旧京华，表里关河属汉家。二阁天围青锦障，五台云涌石莲花。
黄河三面绕城流，云压荒台冷不收。千古英雄只如此，手遮斜日看徐州。
山下层层起暮烟，山中一点佛灯燃。僧家功课如常事，只有朝昏无岁年。
古来灯火盛维扬，今岁元宵乐未央。祇欠明皇拥仙仗，彩云高处舞霓裳。
檐雪无风久未消，贫家昨夜有琼瑶。明朝却与邻人笑，只作清斋水一瓢。
莫怪幽禽雪满头，多情只为海棠愁。开元宫里千株锦，一夕西风起碧秋。
颓然醉貌古衣冠，酷爱梅花冒雪看。疏影暗香吟已就，但知诗好不知寒。
更生苦讼石中书，宰掾非人欲引裾。两猾论兵几败国，同时御史更谁如。
春冈冈下古花宫，兰草房房种几丛。老衲亦餐云母否，何妨七十貌如童。
鬟梳闹扫学宫妆，独立闲庭纳夜凉。手把玉簪敲砌竹，清歌一曲月如霜。
柳屿芦汀帆数舟，燕南今似五湖秋。楼头一望春波细，谁信风尘古鄚州。
旋糊纸屋过冬寒，客至成开去即关。我亦借寮成挂搭，未妨朝暮往仍还。
银河秋泻月明中，云卷风吹下碧空。终夕玉堂魂梦冷，蜀江声绕水晶宫。
闻说团湖古战场，宋元此地决兴亡。谢公忠义昭千古，兴者已亡亡未亡。
嬖女伏诛临内阃，贼臣留讨付东宫。马嵬已定中兴业，灵武谁夸第一功。
肩吾名地古诚州，明日联车入界头。草草三杯酌初度，恍如赤壁伴元修。
大手文章不费辞，眼明理到自无疵。客窗三复忘休寝，细酌清泉夜半时。
北里歌钟咽尉城，昏鸦啼处总关情。朝来粉榭嬉春曲，半杂芦笳塞上声。
妾无黄金买词客，妾无明珠赂画师。妾有一身能报主，六宫不用妒蛾眉。
蕊珠宫阙画云扉，么凤桐花白日飞。冰水藕丝清暑宴，偷桃方朔醉忘归。
金殿当头紫合重，仙人掌上玉芙蓉。太平天子朝迎日，五色云车驾六龙。
山下流泉自古清，百年华构几经营。时人谩把廉名道，此水由来不为名。
零雨崇朝不下楼，开窗烟外见渔舟。今年四月寒犹在，坐拥红炉送酒筹。
白石参差径路斜，玉壶终日秘青霞。紫芝满地无人采，十里风吹古桂花。
朝曦却雨作春妍，绿嫩黄轻物物鲜。村落可怜祗依旧，稀疏茅屋起炊烟。
春晚娑罗百叶开，仙翁精舍长蓬莱。朝元未罢门深闭，不管人间有客来。
馆娃宫外趁游人，不见湖山自在春。闻道石湖清绝处，芳时不著绮罗尘。
船中活计只诗编，读了唐诗读半山。不是老夫朝不食，半山绝句当朝餐。
流水洞门三数里，落花松径几千年。山南蜀国新开路，洞下秦人旧种田。
闲携雪瀑煮春茶，多病无钱送酒家。怪底今朝来好客，青灯开彻夜来花。
闭阁经旬卧起迟，青山长日对支颐。吏人莫讶休文瘦，政是初成八咏时。
黄公垆榜大金书，门外长停右姓车。请教宫缯来换酒，悲歌始是醉之馀。
君本豫章贞女树，一朝摧折向秋风。大名空在遗民传，白首同归恨不同。
皇家诜伟固藩垣，濮邸尤为席庆源。八宝霈恩升殿服，朝班荣盛子孙繁。
七曲溪边古寺基，石塘春水绿漪漪。澄波不见招提影，只有山光似旧时。
一瓶一锡一团蒲，到得今年一物无。桑下勿兴三宿念，古人不食武昌鱼。
贾庙巍巍尽敕封，秦齐两国受恩同。木棉庵下无依鬼，合策麒麟第一功。
曾拚一死争三事，思退如今又一秦。书奏但知强国体，似公忠义几何人。
谁人重咏大刀头，只顾长明不愿流。纵使西倾必东出，宁同寒水泻宫沟。
风流阵罢更迷藏，偷入离宫伏御床。却向紫薇深处觅，眼花搴着圣人裳。
水南山北梵宫多，日暮钟声杂棹歌。别有幽居松竹里，春深惟拟故人过。
共覆三衣中夜寒，披时不镇尼师坛。无因盖得龙宫地，畦里尘飞叶相残。
朝回不放寸阴闲，十日工夫画一山。我有越笺光若练，待渠清暇写荆关。
信马来游白纻山，僧窗容我片时闲。人生自古少行乐，试为春风一解颜。
昨朝新霁又沉霪，叵奈泥污巷陌深。七八月间愁渴死，当时何苦不为霖。
红尘叹我奔驰久，空谷逢君梦寐间。政使公荣可无饮，风江惊浪涌银山。
从来唐治数开元，百辟谁知产乱原。惟有曲江金鉴在，从昆能不效忠言。
吹毛费尽老婆心，笑杀巢居古道林。佛法我无相为处，凭他到处觅知音。
维舟畴昔见南昌，杯酒还能共宝坊。我自解君庾岭意，清朝使者得梁扬。
五色云中瑞日光，朝朝休命对宣扬。长摇青佩窥青锁，玉韵亲承拱玉皇。
杭州北关天下通，大艎小艓往来同。宽税幸逢尧舜理，无人不颂使君功。
严安徐乐临淄偃，朝奏封章夕拜郎。明主独惊相见晚，抡才何但策贤良。
脱却朝衣换布衣，始知今是昨来非。绿阴庭户无人到，惟有一双新燕飞。
无数飞花委路尘，不堪重醉楚城春。明朝回首江南岸，烟雨昏昏不见人。
绿芜春雨洛阳城，不见名花国已倾。影落画屏何处物，断金残粉故宫情。
旅居邻近最多情，几度趋朝并马行。今日吾留君却去，共谁长乐听钟声。
方颐大目一髯士，百世庙食祠山宫。男儿生世不自立，死作饿鬼何时穷。
宫前玉漏千门锁，树里红灯几处张。祗役不辞舟路远，广寒山下月苍苍。
迟日园林悲昔游，今春花鸟作边愁。独怜京国人南窜，不似湘江水北流。
五湖一舸载谁摇，尽道西施伴蠡逃。老案一翻千古后，成都太史是皋陶。
王家旧物群偷后，石出蛮溪百丈深。挥翰吾非玉堂手，断金君有古人心。
似鹤如云一个身，不忧家国不忧贫。拟将枕上日高睡，卖与世间荣贵人。
蓬科不见当时葛，马鬣犹传旧日名。星火程期京国梦，春风花柳故乡情。
岩扃寂寂几经春，中有神仙隔世尘。不假栋梁为大厦，尽藏今古往来人。
残菊一枝香未残，夜窗拈起百回看。过时只恐难相笑，我是三朝旧史官。
台高吟弄连君子，铁汉楼堪对墨君。宇宙无穷今古事，人情类聚又群分。
展样山茶染不如，宫黄齐撚牡丹须。不忺宿雨曦晴露，玉袖垂红护绛襦。
路穿岩窦折羊肠，处处亭台御墨香。流水不随人事去，尚馀丝竹旧宫商。
醉骑花影少年间，谑弄风光古将坛。渐觉年来无补益，祇将春贮在脾肝。
山川融结气絪缊，舒卷油油一大钧。今古此心谁会得，竹林中有卧龙人。
须到露寒方有态，为经霜裛稍无香。移根若在秦宫里，多少佳人泣晓妆。
分引天源入禁城，御沟萦绕六宫行。寒声碧甃淙淙急，流到人间分外清。
登览兹山古到今，流传今有几何人。如今胜践悬知少，况有新诗为写真。
零落辛夷小院东，花开一半在愁中。那堪三月春愁里，日日朝朝暮暮风。
冒腊交春日向迟，雪残𫛛鹊已多时。宫桃红小匀丹脸，御柳黄深展翠眉。
明时一士不遐遗，臣子无才盍自知。骑马趋朝常处士，几人笑诵醉翁诗。
吾家世守农桑业，一挂朝衣即力耕。汝但从师勤学问，不须念我叱牛声。
尘埃容易点吴衣，泽国秋来信息稀。想见淮南初木落，秋云秋水雁初飞。
宫女妆花不必匀，浅红深紫自争新。已能含笑惊愁眼，枉是无言对暮春。
谁人挽落天河水，飞向寒崖无古今。寄语山灵好呵护，书儒从此得知音。
朝随汉使到天涯，暮与江鸥宿浦沙。岁晚客途营一饱，稻粱多处即为家。
领得除书好便归，故山芝朮已应肥。神仙政苦多官府，不及閒云自在飞。
汾阳旧宅今为寺，犹有当时歌舞楼。四十年来车马绝，古槐深巷暮蝉愁。
辗转孤灯梦不成，念家忧国总关情。月明定到棠梨上，时有啁嘈格磔声。
不嫌众里衣冠古，自觉人前礼法疏。已似羲之弃官后，近逢安石赴京初。
杀气先归江上林，貔貅百万想同心。明朝灭尽天骄子，南北东西尽好音。
魏台营妓胜添酥，一笑堪酬百琲珠。只恐更深云雨散，明朝共是守寒炉。
曾受清朝御史封，华颠乌帽见真容。坟前更竖苍崖石，待取鸾书下九重。
仙洞长年卧白云，灵丹成就养天真。汉庭轻为东宫出，应笑商山四老人。
一夜雨声吹不断，国清寺前溪水鸣。欲过天台拾瑶草，秋风无限石梁情。
萧斋高咏日留宾，把酒欢呼石丈人。此日荆榛馀瓦砾，枯松独对古先生。
心赏南楼一味凉，波光山影上藜床。莫言体国非吾事，好梦不能千里长。
龙君鼎鼎出云关，分祀仙宫佛刹间。两月更无涓滴雨，问君何日可还山。
龙头龙尾属群公，添我湖山又一峰。借问游人都不识，朝霞暮霭若为容。
暂停湘水木兰舟，高会招携足胜游。千里山川饶故国，十年风土忆并州。
宫前石马对中峰，云里金铺闭几重。不见露盘迎晓日，唯闻木斧扣寒松。
非贤幸脱龙蛇岁，上圣应怜虮虱臣。忆与政和同度岭，朝来已点四年春。
夙荷公知独久要，政堂平日幸为僚。新篇屡拜金琼赐，千里同风不为遥。
袖里金锤白氎袍，尘埃自古出英豪。胸中愤气蟠不得，一夜虹蜺万丈高。
三年京国厌藜蒿，长羡淮鱼压楚糟。今日骆驼桥下泊，恣看修网出银刀。
春风昨夜到榆关，故国烟花想已残。少妇不知归不得，朝朝应上望夫山。
朝暖南冈一杖藜，忽投深壑得禅栖。共言伐翳通樵径，后日重来路恐迷。
画作天河刻作牛，玉梭金镊采桥头。每年宫里穿针夜，敕赐诸亲乞巧楼。
屈平流放楚江皋，萧艾丛中思郁陶。君是国香人服媚，诗情端合反离骚。
六宫宫女泪涟涟，事主谁知不尽年。太后传宣许降国，伯颜丞相到帘前。
一带阴山浪引弓，运移婚媾一朝通。英雄白首消磨尽，甘与枭雏作妇翁。
前日东园一看梅，昨朝重看杏花开。从今尽有花时节，判得从公日日来。
向来叨趁内朝班，宫漏鸡声晓梦间。今日身闲无一事，五年睡债一时还。
村落萦盘草半遮，到门犹未识人家。终朝静坐无相过，慢火熏香到日斜。
抛却功名事上真，名根犹自惹凡尘。怪来人鸟宫中客，多是羲皇向上人。
山行颇觉兴悠哉，到此何妨饮一杯。烂醉不须愁世事，明朝醉醒又愁来。
良知何似良能实，实即良能是所知。使君报政真何政，天下知能可达之。
不得商于又失齐，楚怀方寸一何迷。明知秦是虎狼国，更忍车轮独向西。
对倚青萍夜不眠，雄飞雌伏漫谁怜。衰杨古驲安平道，回首西风巳十年。
倦投枕上如蚕老，飞入花间与蝶同。可惜无人劝蒙叟，百年莫出大槐宫。
华野非殊古所难，得安闲处未为安。大方无外谁相到，空笑重云锁碧峦。
西来蕃使换毡裘，渡海风帆入帝州。醉里宫花红压帽，千年今日记千秋。
峰峦如蜀剑关分，万仞千门不可亲。惟有诸仙功行满，云屏从此去朝真。
殿庭松柏午阴浓，地占神山绝境中。瑞质有灵千古在，金田疑是玉蟾宫。
寒梅蓄积香成蕾，古柳安排绿入绦。景物年年觉新好，所怜幽独自萧骚。
神仙抱一养玄微，九载功成白日飞。道在当人须顺授，今朝何必秘天机。
六国争雄已坐擒，更何所望此登临。真成驭鹤乘鸾去，未惬秦皇好大心。
文园消息近如何，酒盏生疏药裹多。却向故山忆旧隐，膏肓从古在烟萝。
南坊妒宠如宫妾，北里争妍若市娼。唯有西邻安义命，东风也自到茅堂。
海上仙山属使君，石桥琪树古来闻。他时画出白团扇，乞取天台一片云。
锦城风煖不生尘，开遍梨花万树春。吹散绿云帘尽捲，广寒宫里有仙人。
碧海沉沉桂殿幽，满天风露四时秋。寒宫白兔参差老，一种凄凉各自愁。
门掩松萝一径深，偶携藜杖出前林。谁知尽日看山坐，万古兴亡总在心。
炎方隔岁已春华，每恨花朝不见花。多谢绯桃情意好，清明开向野人家。
酴醾试玉在新条，风肃朝阳宿雾消。侵晓不知花有露，清寒惟觉梦无聊。
檐雨窗风隔夜秋，晓看天宇忽云收。菊花尚在仍佳节，未必今朝蝶已愁。
宫袍纷舞彩衣轻，婺突光连百里星。已羡延年多秘箓，更看世业有韦经。
留君无计恨匆匆，尽酒停杯曲未终。船到西兴潮已落，明朝还起石尤风。
霁景朝来更好看，河山千里思漫漫。茅檐日色犹堪曝，应是边关地更寒。
商山深处一斋居，远客归时乐有馀。教子义方开义塾，牙签重理竹洲书。
蚤起治园晚始归，黄昏蝙蝠满堂飞。人家夜例开门睡，甚矣先生并去扉。
父翁伯季忠清节，凛凛同班立圣朝。次第到孙孙又子，老僧屈指日非遥。
今朝天气撩老夫，红杏一枝那可孤。端须羯鼓与判断，世上久觉无花奴。
州并重湖水入云，天边鸿雁影还分。政成鲁卫因循地，人是茅山大小君。
颧骨横穿寿门过，年比数珠剩三颗。横吹铁笛如怒雷，国初旧人惟有我。
朝流骇汗蒸双猊，风卷屯云散万蹄。任使轻衫污娇色，可令纤手洗春泥。
坡陀散漫草茸茸，地接乌桓古塞风。仰止神京三十里，楼台缥缈碧云中。
客星天上底须名，脱屣谁抽世外情。今古胸中闲洞视，巢由吾恐是先生。
曾上君山第一峰，遥看湘岸起秋风。今朝忽忆王摩诘，都在淋漓醉墨中。
留眼何妨去了眉，天公肯复要须儿。不同之处如其面，三代斯民政是谁。
春入长洲草又生，鹧鸪飞起少人行。年深不辨娃宫处，夜夜苏台空月明。
十字街头托钵盂，雁鹅食口待朝晡。我来欲序睽违意，要问扬州米价无。
萍粘老瓦水涵天，数叶田田小帖钱。才大古来无处用，不须十丈藕如船。
古今何事不思量，尽信邹生感彼苍。但想燕山吹暖律，炎天岂不解飞霜。
朝夕随僧嚼冷齑，邻翁为觅一枝栖。解开布裹残书卷，几个儿童胜牧羝。
暑雨朝来已厌多，蛙鸣犹更幸滂沱。虽然快尔狂跳志，争奈良田有害何。
朝犯雷霆暮即行，灶间老婢莫猜惊。须知堂里饤头肉，不似山中野菜羹。
城南击柝夜如何，清跸初传万乘过。辇道逶迤多暝色，故开宫扇望星河。
山蹊屈曲石玲珑，今古游人兴不穷。一一圆明人不识，却寻石□任中通。
步自清虚过上宫，千言万论总谈空。拟将一语随人后，尝与心谋不肯同。
白头田父出当年，寺下江深水拍天。沧海自从成陆后，禅宫渐与月宫连。
北苑南宫意所亲，早于挥洒见天真。僧郎前月金陵去，卷得淮山一片春。
千秋万古梅花树，直到咸平始受知。若道此图真此老，何人觌面敢题诗。
生长般溪溪上州，一朝沧海忽横流。黍离麦秀悲歌里，华发归来万事休。
胸中丘壑自分明，草笔临池一肆情。不是丹青旧家法，古来能事贵天成。
君是烟霄折桂身，圣朝方切用儒珍。正堪西上文场战，空向途中泥妇人。
古阆山高剩蕨薇，与君同隐惜君归。桑榆逐煖空匏繫，百里层霄看鹤飞。
朝阳鸣凤国之祥，瑞事吾家鸥鹭行。最爱几声烟外响，和他渔艇独敲榔。
深山穷谷没人来，邂逅相逢眼渐开。云鹤洞宫君未到，夕阳帆影几时回。
对奕商山已许时，沉吟当局算无遗。如何误下安刘着，人□宫中泣懦儿。
上林池籞富春风，十里宫青错御红。应与少年修故事，误随游毂柳花中。
长空澹澹孤鸟没，万古销沈向此中。看取汉家何事业，五陵无树起秋风。
五马何缘恋梓乡，倚门朝夕念高堂。瑶池已为传青鸟，归去天香溢彩裳。
鸣佩即朝天北阙，杖藜且遍水云山。周爰所得知无限，更有新诗满箧还。
漏屋鸡鸣起湿烟，蹇驴难借强朝天。却思春水江南岸，闲听篷声卧钓船。
昨朝执热扇慵挥，今夕凉生寝益衣。想见山房听风竹，怅余何日定成归。
万物权衡在有莘，孰称社稷与君民。君王亦有桐宫去，寄语南巢莫怨人。
众鸟高栖万籁沈，老禅携月过东林。秋霜不染青莲色，想见乾坤太古心。
琴中古曲是幽兰，为我慇勤更弄看。欲得身心俱静好，自弹不及听人弹。
国香半吐醉颜酡，炫耀春工已自多。爱惜不教催羯鼓，更浇卯酒看如何。
六花集瑞九重天，禁漏催朝夜不眠。流落那知新历换，枫桥寺外看渔船。
自出琼州古郭门，更无平衍似中原。重重叶暗桄桹雨，知是黎人第几村。
蜀国曾闻子规鸟，宣城还见杜鹃花。一叫一回肠一断，三春三月忆三巴。
静理久传维摩诘，仙姿今见李青莲。同君莫羡青虬背，共上金沙大藕船。
绿原青垄渐成尘，汲井开园日日新。四月带花移芍药，不知忧国是何人。
朝来积雪欲没胫，冲寒特特樵前林。东邻措大酒初熟，待尔煮鱼茅屋深。
孤山数幅古名画，著在暗香疏影边。不是逋仙有梅癖，梅花清韵似逋仙。
汉家宫掖与天连，桃印金刀瑞气鲜。朱夏虽称五之日，皇图自乐万斯年。
元日新诗已去年，蔡州遥寄荷相怜。今朝纵有谁人领，自是三峰不敢眠。
巩树先春雪满枝，上阳宫柳啭黄鹂。桓谭未便忘西笑，岂为长安有凤池。
金粟如来翠葆中，天香飘堕梵王宫。西风一帚无留迹，印证浮生色是空。
粟粟枝头浅浅黄，十分风味百分香。广寒宫殿清秋里，掠削云鬟试靓妆。
昨夜天聪门外泊，不闻朝鼓只闻榔。三年一觉青云梦，始觉人间味许长。
珠箔轻明拂玉墀，汉宫仙掌露淋漓。金钗坠鬓分行立，等候官家未出时。
君王著意在经帷，无复琼林宴赏时。从此六宫休斗草，碧纱窗下读毛诗。
主恩朋意两殊遭，知遇无缘答寸毫。只为宫阉多气色，故藏名姓入醇醪。
万顷波涛木叶飞，笙箫宫殿号灵芝。挥毫不似人间世，长乐钟声梦觉时。
寒山钟近不成眠，人在姑苏半夜船。何处明朝正堪望，吴王宫苑草芊芊。
杜甫天材颇绝伦，每寻诗卷似情亲。怜渠直道当时语，不著心源傍古人。
平生梦想九疑高，原隰驱驰敢惮劳。肃肃衣冠朝帝所，此行端不为游遨。
古寺苏君昔每临，焚香端坐念何深。笑余经岁才重至，台榭荒凉秪茂林。
灯灯相续古犹今，怪底门前立雪深。衣不得传关臂事，汝师轻发老婆心。
疥痒终非腹心疾，身如空聚任爬搔。恶酒未应胜茗饮，消忧聊以永今朝。
滕文国外西日斜，东望沧溟不见家。十里平芜尽瑶树，却疑岭上破梅花。
朱邸沐兰逢令节，丹廷祝寿喜嘉辰。两宫荣养多延庆，百福潜随命缕新。
复古殿中留醉墨，只今神品世间无。衡山尚画传家宝，花鸭来禽肯借不。
绿回芳草春长在，梦与浮云一段空。休向玉泉悲故国，咸阳无处问秦宫。
苟禄劳生不为身，强颜来此算征人。莫将朝市轻分别，等是低回一鬨尘。
老随云卧不朝天，空影长当木榻穿。便是绣衣传诏下，空山且复伴龙眠。
诏令敷宣每自书，朝廷遵禀不迂疏。禁垣历岁多收得，高阁珍藏倚碧虚。
禽言自是不分明，谁信西川帝子灵。千古传讹无订正，至今春晚误人听。
清湘书院何年起，共说湘州柳仲涂。想见皋比弦诵处，孔颜名理训生徒。
霜落林端万壑幽，白云红叶入溪流。朝来尚有寻真至，共向山亭领素秋。
昨日新花红满眼，今朝美酒绿留人。更宜明月含芳露，凭仗萧郎夜赏春。
莺寒未报宫花发，风暖还催腊雪销。欲识春来自何处，先从天上斗回杓。
今朝带月上山头，面面晴岚翠欲流。此处青霄才是半，半霄以上许登不。
烟颦雨蹙到今朝，嫩火温香破寂寥。月下饮残千日酒，云间吹断一声箫。
古人何计亦何思，世俗纷纷错自疑。天地百年俱梦幻，可能于尔较毫丝。
昨夜三更泪湿腮，伍胥何事梦中来。三宫从此相分别，自勒潮头白马回。
筠尖侧侧度朝晖，别泪潸潸渍客衣。儿女慇勤怜我老，登山临水送将归。
一树红花映绿波，晴明骑马好经过。今朝几许风吹落，闻道萧郎最惜多。
山头日日望郎来，山下长江万里开。郎去不如潮有信，朝朝暮暮两番回。
天连荒草入青原，古县残桥拥一廛。千载芒砀销王气，斜阳孤水落寒烟。
九重雨露尧天大，万国衣冠舜日明。草木光华南服重，风云庆会北归荣。
窗纸还涂丙子鸦，人间裘冶未须夸。明朝领取君恩处，莫画青山旧样花。
华也南来送我行，青丝挈酒玉壶轻。滕王阁下江千尺，一曲沧浪万古情。
甘露洒时黄道肃，绀霞环处紫宫严。金华未启瑶台晓，流月奔星共一帘。
花柳逢春色自妍，天王宫殿五云边。署郎漫入招提境，不是探玄学慕仙。
落日吟诗望戍楼，烟花空忆古扬州。开明桥下千家市，但见朝朝挂髑髅。
冬苑花开瑞气殊，唐朝周号漫窥图。聪明终悟梁公谏，宗庙明禋不祔姑。
圣哲因心迈古先，亲裁礼乐定牺牷。祼成文母膺鸿祐，永指南山比寿年。
赐宴曲江归路遥，杏花如锦玉骢骄。旁人莫讶不成醉，明日谢恩须早朝。
眉痕惨淡对疏星，碧海鲛宫想泪零。坐到夜阑惆怅尽，不堪重忆可中亭。
春至风花各自荣，就中杨柳最多情。自从初学宫腰舞，直至飘绵不老成。
四壁琴声羡卧游，繁华摇落漫悲秋。当年花国三千牍，曾数江南第一流。
山木阴森古穴边，汝驱虓虎出飞泉。画来三叠庐山似，更有虬松怒上天。
金作飞龙照水寒，千人齐唱万人欢。朝来试切银丝脍，怪道池鱼胆尽乾。
真成薄命久寻思，梦见君王觉后疑。火照西宫知夜饮，分明复道奉恩时。
闽山灌木翳先庐，七十炎荒更久居。君倘朝京烦一问，老妻弱子近何如。
月明谁唱竹枝歌，声绕江风起白波。古渡春来潮正急，停舟估客意如何。
宫恩宣赐蟒衣新，玉带金章并在身。度德自知难称服，遭时深幸得攀鳞。
广寒宫中第一仙，情深不碍韵超然。劝君莫作儿女态，但向花前倾玉船。
古藤阴锁石粼粼，死骨犹香庙像新。世上男儿轻失节，何颜祠下拜夫人。
水绕荒城柳半枯，锦帆去后故宫芜。穷奢毕竟输渔父，长保秋风一幅蒲。
玉笥山前萧子云，手携白璧玩青春。碧坛夜夜松风起，八十二人朝玉宸。
佳乘两口草标头，共见同看水牯牛。昨夜牧人无被盖，今朝犹笑道无求。
博带雍容七尺身，遨游郡国擅人伦。如何下士相模仿，只爱先生折角巾。
古来人物画为难，惊见仙公树石间。莫把丹青名右相，太平勋业在人寰。
天上明光四度登，古今屈措几人曾。放光近向庐山顶，莫谓文殊夜放灯。
游人笑语问朝霞，处处相随攫肉鸦。上冢归来更乘兴，醉依柳影藉梨花。
鲜鲜毛羽耀朝辉，红粉墙头绿树枝。日暖风轻言语软，应将喜报主人知。
天上香风拂彩桥，云霞宫馆郁岧峣。行从白鹤山头过，吹动仙人紫玉箫。
昨朝日照花尽开，今朝雨多花可哀。由来落花无根蒂，随风吹去又吹来。
翩翩白马紫丝缰，驰过弯堤十里长。千树桃花万株柳，前头宫殿是昭阳。
王氏滔天擅国权，可堪恭显厕其间。屡形天谴君非悟，徒使宗臣每犯颜。
千古人心指下传，杨姝烟月过年年。不知心向谁边切，弹尽松风欲断弦。
北里南邻日日过，花开不饮竟如何。庭前昨夜暂相赏，地上今朝应更多。
君年一百还馀九，是我如君八十时。倘得杖朝兼杖国，求兄海上与安期。
肘传丹篆千年术，口诵黄庭两卷经。鹤观古坛松影里，悄无人迹户长扃。
轻霞艳雪粉初匀，却月涵烟事事新。国色从来本无二，何缘复有镜中人。
苍梧杳霭暮云阴，尚记南巡岁月深。不但邦人严祀事，至今千古想韶音。
燕支山属南朝地，胡妇双腮断红媚。博得明妃一笑来，家家白粉搽高鼻。
正从濠上看鯈鱼，忽向宫中佩虎符。出处自殊心自一，依前鱼乐满江湖。
忽传佳句到深林，总是铿金戛玉音。长恨古人今不见，由来今古一般心。
宝砌龙纹鉴色鲜，兰宫不信火云天。冰壶盘上排金蒏，枕簟馀凉好醉眠。
清游不放酒杯空，雪共梅花落酒中。玉带朱衣有仙骨，画船更在水晶宫。
越国山川处处留，吴门花月更优游。何人不道神仙吏，四百楼台任意游。
千金铸镜百神愁，功与当年禹服侔。荆棘故宫魑魅走，空馀扬子水东流。
凤阁舍人京亚尹，白头俱未著绯衫。南宫起请无消息，朝散何时得入衔。
近来呼雨鸠无灵，汲古灌成取次青。棚下夜凉瞻斗气，流萤故故拟流星。
露井银床冻不收，深宫花暗晓莺愁。残红满地无人扫，一半随风落御沟。
两夜郎官入梦频，今朝报喜应斯人。侍仪岂是无凭语，只恐衢州信未真。
此物天生人不知，阴阳真气兑为离。坎宫五世求名姓，认得黄芽作圣基。
举世几人歌渭城，流传江浦是新声。柳色青青人送别，可怜今古不胜情。
十丈苍圭似削齐，摩挲信是古来碑。不刊二范忠劳绩，合写诸贤唱咏诗。
翰墨风流冠古今，鹅池谁不赏山阴。此书虽向昭陵朽，刻石犹能易万金。
贤愚贵贱不相关，风鉴如何著眼看。三百年来旧宗社，公卿将相满朝端。
尤喜凌人职未隳，闭藏出纳示箴规。战兢国步艰难者，常似临深履薄时。
洛阳城阙变灰烟，暮虢朝虞只眼前。为向杏梁双燕道，营巢何处过明年。
爱鱼何羡古濠梁，画出群鱼趣更长。正欲垂纶寻钓隐，何时相约水云乡。
宝带桥西柳作花，吴王宫殿冷栖鸦。蛾眉邀得旁人顾，日暮江边自浣纱。
人在蓬莱阆苑中，由来弱骨有仙风。莲花不染空潭水，何用防闲托守宫。
玉骨冰肌铁石肠，相逢几度月昏黄。别来京国无知己，独抱孤贞傲雪霜。
长安乱叶舞征衣，独把新诗送吏师。自古才名谙宦拙，迩来官事要儿痴。
胡生挟策行千里，足茧衣穿不肯回。斯道要为终古计，丈夫宁避俗人猜。
月澹花闲夜已深，宋家微咏若遗音。重思万古无人赏，露湿清香独满襟。
程生嗜好与人殊，杖屦遥遥访我庐。不踏槐花随举子，手持医国惠民书。
闻道幽深石涧寺，不逢流水亦难知。莫道山僧无伴侣，猕猴长在古松枝。
朝乘下泽暮扁舟，是处湖山便可游。好谢门前车马客，闲身多为白云留。
三江口头日欲晡，三江女儿自当垆。今朝南浦送郎去，望断东风樯上乌。
樯竿历历表中流，瞑宿河堤古驿头。天遣山川浑着月，人将榆柳共惊秋。
蒲桃宫前白面马，春日赐与近臣归。主人爱马不换妾，更与小奴裁绿衣。
禹巡吾国三千岁，陈迹销沉渺莽中。岂独江山无定主，苔矶知换几渔翁。
荔枝花发雨萧萧，睡起春江又早潮。长忆午门红日上，圣恩宽许紫宸朝。
两转三回读远书，画檐愁见燕归初。百花时节教人懒，云髻朝来不欲梳。
四十归田已是迟，田家乐处有谁知。莺花作主今朝事，鸡黍邀宾隔岁期。
古藤尺五霜烟交，不见长身见墨梢。千载高风犹一日，莫妨儋耳住无茅。
仙家服食旧通神，不信人间有古人。前夜梦中如借问，纷纷又过几亡秦。
五马携壶上卧龙，四夔连骑与游从。山中古柏岁寒色，应为清流作意浓。
古木闲岩坐入禅，碧萝飞处一灯悬。萧萧天籁千峰月，梦落秋潭午夜泉。
联翩三凤接华裀，小阮驱车复后尘。嵇吕相思千古事，后来命驾更无人。
萧萧古道西风雨，惨惨黄昏匹马行。未遇功名莫嗟叹，逢时更自忆平生。
海陵储粟号常盈，一夕咸阳烽火惊。闻道催逋朝遣使，几多民命在春耕。
给孤长者寻常有，应供如来不易逢。二施本无差别理，莫论庭柏与庭松。
商山路接玉山深，古木苍然尽合阴。会府登筵君最少，江城秋至肯惊心。
騣笠毡靴搭护衣，金牌骏马走如飞。十三门里秋光冷，谁梦朝天喝道归。
貌古神疏画本难，因师心妙发毫端。无功可上凌云阁，留取云山静处看。
诗卷寻常要往回，今朝却怕此诗来。只缘快读清凉语，返觉林居有世埃。
古墨轻磨满几香，研池新浴照人光。北窗时有凉风至，闲写黄庭一两章。
红闹枝头二月寒，中秋还许两回看。君家泮水宫墙畔，吾道重春孔子坛。
艺祖不嫌宫室卑，神孙今不剪茅茨。太平风俗终还厚，长似唐虞夏禹时。
强提簪笏睇觚棱，再拜焚蕤泪雨零。千古陈桥仁圣事，不堪重勘旧编青。
海上烟云朝暮奇，山中日月了残棋。秋来无那顽腰脚，得句寻僧过尾溪。
酒色声禽号四荒，那堪峻宇又彫墙。静思今古为君者，未或因兹不灭亡。
水晶宫里佳公子，拄笏看山逸兴多。昨夜溪南新水涨，钓丝晴拂白鸥波。
春秋触忌正无妨，御劄亲裁重数行。要见当时朝政失，悠悠袖手看冠裳。
天马西来自佛郎，图成又敕写文章。翰林国语重翻译，袄鲁诸营赐百张。
预向离边把一杯，黄花多意已能开。不忧风雨明朝阻，懒逐时人斗折来。
久苦群阴不可排，一朝驱退亦宜哉。万年谁上君王寿，为奏门前欲泰来。
天堑连天付水犀，离宫表里万山围。越帆直指吴松落，犹在娃宫醉不归。
吴松自昔诗书国，得似君家亦未多。缃帙牙签数椽屋，百年相继住烟萝。
桂宫初见羽旗还，愿乞馀丹驻妾颜。不惜妾颜薄西日，长承君寿比南山。
万里修途似梦中，天家赐予意无穷。昭仪别馆香云煖，自把诗书授国公。
台前流水眼波明，台上闲云鬓叶轻。莫把姑苏远相比，不曾亡国只倾城。
虢国潜行韩国随，宜春深院映花枝。金舆远幸无人见，偷把邠王小管吹。
宫中双陆可长吁，取日忠臣若釜鱼。莫道断蛇无决裂，天戈失却老蟾蜍。
万叠奇峰接楚西，朝猿啼罢暮猿啼。三声已下征夫泪，玉笛何须奏武溪。
骑驴渺渺入荒城，积水空林坐自清。政使不容投劾去，也胜尘土负平生。
朝求百骑尽如龙，赵女齐儿一队中。席帽长衫浑不辨，只教银镫露双弓。
弃置长门鬓欲华，后宫又道选良家。君恩好似三春雨，半为开花半落花。
草绿平原春雨歇，花残曲径夕阳明。朝来暮去年年似，吹散荣华是此声。
孤屿游人思谢公，天台禅客亦思丰。黄花境界谁思古，堂在烟霞缥缈中。
相君高卧朝天阙，立损阶前白玉麟。此去定生狮子国，却来重载法王身。
海沸江河水接连，居民冲荡益忧煎。投身直入龙宫去，要止惊涛浪拍天。
趁得晴秋作许妍，动人春色政秋寒。林塘水冷溪痕瘦，镜里何曾欠渥丹。
羽袖飘飘杳夜风，翠幢归殿玉坛空。步虚声尽天未晓，露压桃花月满宫。
乍支霜月照琵琶，拨断冰弦起暮笳。一百离宫无此曲，梦魂飞奏碧窗纱。
忆参元帅古襄州，几度莎场马打毬。鞍辔闹装都一样，野夫不着皂貂裘。
自古根深枝叶蕃，百年乔木到今存。只留谏草传家世，莫著轺车辱户门。
云间玉笛夜飞霜，宫府清虚翠色凉。淫乐早知能乱国，月宫不遣奏霓裳。
颓垣破屋古城边，客传萧寒爨不烟。明府牙绯危受杖，栾城风物一凄然。
帝城高堞建朱旗，号召征人厚古陴。祇是北风关隘重，纷纷策士说匡时。
古屋无人犬护篱，偶抛尘土得幽栖。不知何福能消受，满地松阴一鸟啼。
雨声欲断气氤氲，小阁浮空自吐吞。古木苍烟何处寺，数声青板报黄昏。
闲倚阑干水竹间，浮云尽处见青山。山前万古行人老，日日林鸦入暮还。
五马浮江一马龙，亡何兵满建康宫。瓜分鼎峙从来事，犹说金陵王气浓。
古洞云深石径幽，寒泉漱玉涧中流。闲来试放逋翁鹤，刷羽千峰独唳秋。
百骨攒来一线收，葫芦金顶盖诸侯。一朝撑出马前去，真个有天无日头。
听得常州多菜色，到来市井亦安然。今朝正值焦糟节，车马翩翩上墓田。
贺州归去柳州还，分路千山与万山。把酒故人都别尽，今朝真个出阳关。
云在青天水在瓶，古僧何处说今僧。一庵若问真何一，昨夜庵中火是灯。
天门笔势到闲闲，相国文章玉笋班。从此晋阳方志上，系舟山是读书山。
天章阁下月孤明，仍是中秋此夜情。便到蓬莱宫里住，谢安元自念苍生。
泽国春寒花事迟，行人临发又愆期。今朝放棹梁溪去，处处东风飐酒旗。
云埋碧瓦寒侵户，榻照青灯夜色空。故国十年无限事，笑谈如在梦魂中。
天上火云不肯晴，城头霹雳浪多惊。终朝虚觉神灵聚，几日真看风雨生。
腊尽依然处海滨，寒风破衲易相亲。年来历日浑无据，未必明朝便是春。
寝殿门前晓色开，红泥药树间花栽。君王未起翠帘捲，又发宫人上直来。
秋宫睡起试生罗，闲向芭蕉石畔过。怪底早凉欺匣扇，夜来叶上雨声多。
盖世勋名今日梦，一丘泉石古人心。羌峰衣钵依然在，莫把儒冠老此生。
杨子有心涉扬子，椒山无意合焦山。地灵人杰天然巧，彷佛神游太古间。
老仙旧地枕东城，古木参天警昼声。我亦愿为方外友，风流何必并时生。
峭壁阴森古木稠，乱山深处指龙州。猿啼鸦噪溪云暮，不是愁人亦自愁。
流水无声伯业空，人言列国此争雄。至今春雨桃花落，还似当年战血红。
朝见屯田暮打围，护羌校尉有光辉。年年天上求龙种，凡马空从青海归。
朝来禊事酒初醒，又见群仙礼寿星。过客不知蓬岛会，还疑逸少醉兰亭。
孝子因亲不爱肤，忠臣为国亦忘躯。一毫不拔何为者，此姓渠名枉共朱。
谷雨连朝没麦场，官粮未入长官忙。阶庭有雨青鞋闹，牢户无人白日长。
侍书爱题博士画，日日退朝书满床。奎章阁上观政要，无人知有授经郎。
十年京国作芳邻，爱尔清勤学业新。门径日长无俗客，相亲多是玉堂人。
学在事时斯是理，盍于事上每寻思。但令下学功夫到，上达之机便自知。
古洛新成一钓台，石桥流水几人来。相逢莫问行藏事，且看沙鸥日往回。
望见葳蕤举翠华，试开金屋扫庭花。须臾宫女传来信，言幸平阳公主家。
少文好游有奇僻，老疾名山图在室。古人冷淡今人笑，泰山当前眼如绌。
扶桑帝子快弯弓，百发金丸赤水东。惊起北溟双巨翮，等闲飞到九光宫。
此心原自有知存，气蔽其明物又昏。渐渐剔开昏与蔽，一时俱透理穷源。
涵养工夫敬是宜，鉴空之体本如斯。须知道理平铺在，顺应何容一点私。
二公去后百年奇，庙貌蒸尝继有之。为国为民谁与并，只应比颡过斯祠。
三朝愁杀打头风，吹起帆樯似转蓬。苦与崩厓作勍敌，灵胡赑屃作篙工。
古木悬藤臂半钩，何年影落此山秋。三声远忆巴江月，夜半孤舟起客愁。
帘幕重重下玉钩，隔帘春在柳梢头。东风著意相料理，吹去杨花不自由。
女蜗石烂若为修，四海咸怀杞国忧。谁识山中真柱石，擎天功业胜伊周。
自古逢秋悲寂寥，我言秋日胜春朝。晴空一鹤排云上，便引诗情到碧霄。
毂击肩摩锦绣堆，朝声汹汹暮声催。忽然忆起长桥路，天镜无边白鸟回。
刘郎不用闲惆怅，且作花间共醉人。算得贞元旧朝士，几人同见太和春。
眼明见此超万古，色如马肝涵玉质。白圭之玷尚可磨，涩不拒笔滑留墨。
韶华客里一番老，自叹此生行路多。独上危楼望乡国，阑干倚遍奈愁何。
千叠峰峦万叠岚，奔腾不断至安南。雨从山下朝朝起，山上晴多见玉簪。
亭亭翠盖出泥中，错献千层菡萏红。□喜群芳□间白，赏心人在水晶宫。
河西女子年十八，宽着长衫左掩衣。前向拢头高一尺，入宫先被众人讥。
寒淮千里群冰下，古岸枯槎黄苇枝。忆得天津桥下见，五门春动雪消时。
谁解香根一种寒，试尝炎帝作朝餐。余生倘遇袢襟渴，一任清凉露肺肝。
岁岁金河复玉关，朝朝马策与刀环。三春白雪归青冢，万里黄河绕黑山。
浅白轻黄两未分，飞来人世作朝云。天教细雨常遮护，留得清香数日闻。
我是田家本业农，偶然两世到蟾宫。书生天幸有如此，岂复更忧吾道穷。
万里休言道路赊，有谁教汝度流沙。只今中国方多事，不用无端更乱华。
来朝还入鳄鱼乡，未到潮阳到揭阳。休说春风归路远，只今去路不胜长。
草碧莎青照眼新，炎炎暑气政熏人。一双同沐清波上，偏喜毛衣不染尘。
二公才业尽台莱，并辔天衢昔屡陪。自笑摧颓无复理，寸心衰谢等寒灰。
神禹谁知自圣功，人间大智本无穷。分流尽却漕夫伎，万古黄河水只东。
芭蕉庭院独徘徊，一片秋襟郁不开。不是霜红随逝水，深宫何处托良媒。
松竹阴寒欲雨天，南朝古寺暮钟连。山僧不记谁家腊，依旧楼台甲子年。
町畦高下水漫漫，痛惜辛勤学种田。便拟明朝结长网，与翁同住浙江边。
白云和我到天台，眼入青山意豁开。到彼山中结茅屋，空馀千古夜猿哀。
野木扶疏重复重，塘蒲涵水绿茸茸。琴书尤古得为乐，休问前山有戴颙。
金殿当头紫阁重，仙人掌上玉芙蓉。太平天子朝元日，五色云车驾六龙。
全家虽脱海波危，旧治无人咏十奇。孤奉明恩颜似甲，却嗔儿女笑嘻嘻。
楚客龙泉照雪霜，曾携上国献君王。奈何一闭丰城后，紫气空干斗北长。
一枕钧天睡正浓，曙鸦啼散五更钟。朝廷有道边烽熄，闲散何妨自养慵。
楼上疏钟撞月明，五云影里一声声。九天星宿皆朝斗，人世晓鸡浑未鸣。
折戟沉沙铁未销，自将磨洗认前朝。东风不与周郎便，铜雀春深锁二乔。
拂拂朝霞到客舟，苦疑雨意在鸣鸠。好峰天半元相识，且作僧床挟策游。
平生忠勇建殊勋，薏苡疑珠竟不分。光武明如辩谗者，肯教千古负将军。
征羌汉将赵充国，赐履齐侯周太公。虚叟纪年亦云尔，五湖四海一诗穷。
孺子祠前湖水东，几回清夜梦吴公。白云何事他山去，不管长封紫极宫。
无缝冰轮万古同，御风飞到碧天中。四方上下无遮碍，一点清光处处通。
三尺金猊暖御炉，黄麾枝下奏番书。喜看万里朝元使，又上今年第一鱼。
朝阳飞影战馀寒，楼上高人久屈蟠。想见倚栏三盏后，醉横诗眼与天宽。
五指分山列四州，一支北上最当头。建瓴泻下朝东水，去与琼州作上流。
夜来偷醉早梅傍，风致何人继陆郎。禁酒国中佳节换，樽前谁唤点酥娘。
半檐日影漾罘罳，才是深宫梦觉时。敕取烧槽弹法曲，声声声诉恨来迟。
拊髀平生志八区，暮年家国付夷吾。谁言子女能相豢，可笑周郎浅丈夫。
秋色西来采石高，谪仙祠下水滔滔。婵娟一片澄江月，曾照当年宫锦袍。
乘兴来游古道场，远村落日卧牛羊。暂能摆脱尘埃念，瓦鼎烟消柏子香。
风劲天高夜已霜，孤蓬闲倚面朝阳。移湾细忆曾游处，静听吾伊昼满航。
忆昨分抄种树书，三荆今古美同株。闲将草木供诗戏，待把渔樵足画图。
半醉凌风过月旁，水精宫殿桂花香。素娥定赴瑶池宴，侍女皆骑白凤凰。
断桥流水涵虚碧，远岸空山锁晚青。勒马为看溪畔景，森森古木暗长汀。
东鲁东周迹已陈，古人风致又今人。绕城桑柘苍烟外，依旧青山问白云。
一方僻险控孙曹，兵术相疑治道高。尚父鹰扬身未死，讵应典午得称豪。
吴都隋苑尽蒿蓬，莫向芜城吊故宫。二十四桥沽酒夜，一声水调月明中。
今朝自撒窗前栅，决眦双凫没绮塍。便是提封无限界，不忧闽陌误东陵。
自从天籞守吏散，老树零落烟云凄。今朝我为作知己，小摘秋风黄欲齐。
人间元有广寒宫，谁道仙凡路不通。借问蓬莱相近否，不须七碗去乘风。
骊龙飞出水精宫，袅袅长须翠拂风。乱吐珊瑚千万颗，夜深高挂月明中。
团团碧树压宫城，白凤门楣淡日明。回首琼华仙岛上，片云犹欲妒新晴。
阴霭连朝昏广野，鲜飙终日漾书帷。可怜细雨轻寒夜，正是故园花发时。
初试宫妆粉未乾，江风袅袅露漙漙。恣游一任铢衣薄，自有黄金为辟寒。
古羊江口两山阴，野客停挠为一吟。面逆寒风望苍翠，老来唯有爱山心。
闻说宫花满鬓红，上林丝管侍重瞳。蓬莱咫尺无由到，始信仙风迥不同。
十面埋兵擒项籍，三分割据愤曹操。忠臣报国心无尽，肯为家贫卖宝刀。
石骨嵌岩耸怪形，主人对此快诗情。若教老笔来模仿，盘礴终朝画不成。
玉帝楼前锁碧霞，终年培养牡丹芽。不防野鹿逾垣入，衔出宫中第一花。
葛根已尽麦方青，延颈东来米价平。怕听三更三点雨，要占二月二朝晴。
日到青宫分外长，梅兼白雪一时芳。储皇更著琼瑶句，句里天葩别样香。
溪桥偶与僧游话，草市来寻逆旅炊。自笑一生为客惯，捉驴小竖诉朝饥。
吉仗凶仪备古今，哀歌仍杂管箫音。喧阗四海修同轨，未满君王孝养心。
连日狂风已作难，今朝浊浪更如山。江神坚我归田志，故示危机一水间。
四风标韵出风尘，高下虽殊一色均。为我终朝谈实相，参差庭柏敞精神。
暮云楼阁古今情，地老天荒恨未平。白发累臣几人在，就中愁杀庾兰成。
炯炯双眸古老锥，手提向上大钳锤。蓦然寻著钟离老，捉住长髯问是谁。
链就玄玄一块金，朝磨暮写愈精神。先生此墨初无价，不识谁为买墨人。
忽惊海藏遗珍贝，见说宫中号吉祥。因是玉皇朝绛阙，天花片片落霓裳。
宠幸当年不省忧，六宫那许近宸旒。一从废入长门里，始解宫中失宠愁。
绿暗红稀出凤城，暮云楼阁古今情。行人莫听宫前水，流尽年光是此声。
去国离乡梦已残，到来□□渐相安。穹庐冰雪知多少，不似长门宫里寒。
古木疏篁倚石边，不随桃李斗春妍。平生留得冰霜操，别有幽期在莫年。
莫叹青毡作客寒，圣朝犹是重儒官。洛中鼎食知多少，谁似先生苜蓿盘。
高崖古驿荒凉甚，过客何尝住久之。独有门边君写处，每来无不读多时。
十丈花开自白莲，峰头花色更鲜妍。分明会得濂溪趣，强作新诗续古篇。
穿洞扳岩日几回，瘦筇欲去复徘徊。园丁亦怪经行数，笑道今朝官又来。
岩前丹桂陇头梅，元是蟾宫一处栽。怪底今年秋月好，同时仙子下瑶台。
城围残雪寒催晓，宫近晴云暖欲春。谁觉风光添一线，玉壶漏水报鸡人。
高僧不出住花宫，百毳袈裟手自缝。遥想千岩秋色里，六时放梵下虚空。
青鞋黄帽绿蓑衣，钓雪舟中雪政飞。归自严州无一物，扁舟载得钓台归。
桂宫飘粟御筵香，银漏初添恩正长。唱罢凉州天似水，百花仙队按霓裳。
瘠田数亩九峰间，暮耔朝耘不放闲。云满绿蓑微醉后，自骑黄犊看青山。
山川清美天下稀，五瑞同时盍纪碑。碑上只言人物盛，若言德政愧无之。
郑人兰佩不须夸，自别团香擅国华。客枕莫疑无好梦，年年同有瑞香花。
经年于此忍朝饥，又见秋山草木腓。满口阳春无和者，却将锡杖向空飞。
日午放朝车马频，中天风火促飙轮。侯宫戚馆冰山冷，赤日黄埃渴杀人。
丘壑忘机道亦存，石函书罢偶窥园。鸦啼古木炊烟起，卧听南庄刈稻喧。
陈迹难寻天柱源，疏封投老误明恩。国人欲识公归处，杨柳萧萧白下门。
女冠新观近西清，玉宇幽奇称道情。宫禁沉沉银漏永，好风时送步虚声。
朱夏炎炎昼漏长，迸珠亭下共流觞。清风寒韵侵肌冷，谁信宫中六月凉。
授时历进当冬至，太史舁官近御前。御用粉笺题国字，帕黄封上榻西边。
声色无端不我期，缘心应处亦如之。若人欲走无生国，除却斯门总路岐。
天亡一语更含糊，正恐君王善战辜。垂死此心犹未悟，江流千古惨悲呜。
新作斋堂祠画像，又兴高阁秘天踪。今朝还藉君移柏，昨日已因鹅种松。
惆怅溪桥古树凉，天涯行李岂能忘。已知山意多秋雨，自听泉声到夕阳。
客路忻同胜友行，贪看山水一身轻。幽栖远就云林宿，明月清风万古情。
斗草筵前霞作堆，花宫无事滥驱雷。麻姑向说水清浅，又过扶桑看一回。
书生亦有功名愿，与世无缘每背驰。一寸丹心空许国，满头白发却缘诗。
似是花砖渍古苔，碧云何意下嵩台。曹家旧瓦夸铜雀，飞作鸳鸯入梦来。
细雨满山眉黛敛，怒涛千古哭声寒。须知此庙关风教，莫作寻常神女看。
朝看出市暮看归，数尽行人尚倚扉。要见先生无尽兴，少须高树挂残晖。
梦幻皆输古竺乾，功名何用咤燕然。羡君一棹江南去，碧荠时鱼暮雨边。
林下萧然一秃翁，吟髭全白醉颜红。米盐薪炭时时绝，自古诗人例合穷。
皇陵叠翠倚丹霄，绛节飞光夜夜朝。千古长风吹海月，万山松柏照空寥。
中郎才业自家传，际遇青宫倚注偏。最爱两年无一事，雍容筹笔直如椽。
云惨胡天倦客程，西风失喜到江城。自传属国书来后，猎猎声名动汉京。
庾岭岧亭陇驿遥，梅开忽近岁之朝。折来烛下炉前玩，只恐琼枝煖易消。
先朝一树是寒梅，竹筱松枝共翠苔。与子共存高节在，天南方少岁寒材。
治国兼耕岂理欤，阴谋乱政肆崎岖。仲尼若使为司寇，许子难逃两观诛。
酒尽都门惜解携，客中送客意凄凄。明朝疋马严陵道，无那青山杜宇啼。
峡山古寺傍青天，殿阁岧峣紫翠连。日暮薜萝千嶂合，猿声多在白云边。
上都楼阁霭云烟，风俗从来朔漠天。自是胡儿无禁忌，满宫嫔御唱银钱。
日来金阙丽苍龙，风入宫墙展鹿葱。夹道焚香迎步辇，两班鸣玉从群公。
嫡长承祧有大伦，老公爱子本平均。只知世上寻常理，争信英雄解灭亲。
吹彻鹅笙醉碧桃，古城斜日泛轻舠。此行忆著经行处，绿树黄桑一样高。
乔公宅中木参天，孙郎山前春烧烟。大桥不向五湖去，建康宫深空岁年。
布叛增亡国已空，摧残羽翮自令穷。艰难独与虞姬共，谁使西来敌沛公。
地尽炎荒瘴海头，圣朝今又放驩兜。交州已在南天外，更过交州四五州。
三年不见谪仙人，落月空梁入梦频。无限忧民忧国事，何时尊酒细咨询。
高林晚叶渐疏明，雨过长安万屋青。为问西风来几日，夕阳宫殿亦秋声。
鹂黄札札弄金梭，织就花丛似绮罗。游遍六宫催秉烛，春光九十本无多。
划破虚空一剑间，六根同转上头关。如今宴坐庵中事，政在凡夫道法间。
风雨飕飕涨碧澜，秋阴漠漠失前山。舟人也学襄王梦，长在朝云暮雨间。
日帝流光射后庭，紫云千古尚名亭。还应独饱阴符句，大赤天中一将星。
当年陆海骇珍藏，此日繁华堕渺茫。春草不随人事换，依然分翠入宫墙。
笔力潜窥大小苏，诗传诸老定嚱吁。从今订价连城重，政使群儿有善诬。
水国生涯一钓轮，荻芽鲈鲙四时新。安知白首沧洲客，不是三高行辈人。
芳草长含玉辇尘，君王游幸此中频。今朝别有承恩处，鹦鹉飞来说似人。
晓日朦胧开紫清，万方如见帝心明。凤凰合在朝阳下，岭上先传金鼓声。
浔阳古寺久荒凉，倒柱颓梁卧夕阳。一盏佛灯犹未灭，霁天云淡月华光。
古来好客数平津，我道真龙未必真。一个仲舒容不得，不知开合为何人。
玉琢芙蓉朵朵开，乾坤清气费诗裁。先生一榻高千古，不管门前县令来。
德公乡里亦升堂，鼓箧云山问道忙。浦雨梅风南国路，万蛙声里到襄阳。
剪烛巴窗话雨时，翛然太古白云姿。花鲜月出人皆醉，静读黄庭意欲迟。
眼中光洁尽琼瑶，未觉郁蓝宫殿遥。石壁长林冰箸落，锵然玉佩响层霄。
元统年来诏敕殷，中书省里事纷纭。昨朝传出宫中旨，江浙支盐数万斤。
自古多贤仰鲁邦，儒风今喜振吾乡。礼吾一段荒闲地，翻作弦歌礼义场。
当年汉室已兴隆，自是侯居太半功。火德正炎神预否，他时为造楚王宫。
步入青红紫翠间，仙翁朝斗有遗坛。竹梢露重昼犹湿，松里云深夏亦寒。
因治陶朱术太精，世间无物足经营。更将郭璞书频看，只恐青山尽凿平。
螺湖盘古白云堆，忆著常因梦里回。得似篮舆引诸弟，年年霜露及时来。
万古交驰一片尘，每回回首即长颦。终军壮节堆黄土，何用浮名绊此身。
岩花乱落随春水，万丈轻红绕驿楼。不是江流似云锦，政应云锦似江流。
不尽人间万古愁，却评萱草解忘忧。开花若总关憔悴，谁信浮生更白头。
今古相传望帝魂，见之再拜感孤臣。天津桥上人初听，肠断江南三月春。
微雨微风寒食节，半开半合木兰花。看花倚柱终朝立，却似凄凄不在家。
月夕花朝送酒频，朱周李赵陆徐陈。十年亦是须臾事，对月今宵只二人。
林木南山荟蔚时，工斤樵斧竟朝侪。举知趋利青冥上，不念幽闺季女饥。
神翠真红万古妍，化机相与荡何天。披图多少尼丘梦，空有乾坤雪满颠。
水绕池塘朝饮马，月明苍柏夜鸣乌。年来南北几千里，却笑书生无远图。
本自光明不费灯，个中元不隔微尘。如何曾点归来后，千古无人解咏春。
平沙烟草牛羊集，远岸风林鸟鹊分。共喜扁舟向南国，岸帆冲破渡江云。
秋风秋雨满归舟，明发钱塘古渡头。西望石滩三百六，倚天云树是徽州。
自古吴兴山水窟，只今杖屦几人闲。怀君九日登临处，知向何山向道山。
半岁三迁古佛家，云门胡饼赵州茶。莫因旧结僧缘熟，仍借田衣作绛纱。
抹涂元不加真色，凋谢犹当易美名。天下断无西子白，古来惟有伯夷清。
使君九万击鹏鲲，肯为阳关一断魂。不用宽心九千里，安西都护国西门。
今朝托钵过前溪，山烟水烟人欲迷。行尽松声十馀里，人家总在断桥西。
满头白粉紫葡萄，并无纹理项青毛。更兼淡薄轻银翅，三段之名亦似高。
深宫富贵事风流，莫忘生身老骨头。因与太师欢笑处，为吾方便觅彭州。
周宣辟国号中宗，六月兴师洒汗同。莫为苦寒辞出塞，采薇归戍亦论功。
数年风土塞门行，说著江山意暂清。求取罢兵南国去，满楼苍翠是平生。
胸罗星斗明是非，旁人谁知杜德机。濯足理发两眼睡，千载寂寥吾与归。
三十六宫春信早，郁葱佳气艳阳天。莫将旧事论新事，尽道今年胜去年。
正是阳和溥万方，知时好雨润群芳。趣朝共睹天颜悦，应喜斯民乐泰康。
芹宫长傍柳塘阴，诗酒相逢话古心。收拾豪华千载去，柳塘风月更谁深。
谁云见在本来空，门外犹青万古峰。荠菜乍香藜饭熟，留君且受午时供。
昨夜薰风入舜韶，君王未御正衙朝。阳晖已得前星助，阴沴潜随夜雨消。
淮海风回吹血腥，青原不改旧时青。中朝将帅论功赏，不及江南一白丁。
黄木湾前一亩宫，庙灵规地古来雄。江头不见风雷恶，多谢禅师受戒功。
富贵功名岂足邀，鹪鹏所得各逍遥。古今多少难齐事，烛理都如见𪾢消。
清湍数里逶迤来，绕向仙宫一鉴开。身世分明方外境，谁言弱水隔蓬莱。
乞食高僧午未归，秋庭落叶日晖晖。萧条古寺松阴下，檐铎风中乳鸽飞。
当年伏地全杨李，公亦何知爱恶间。千古论心许公近，百年归意与谁闲。
药石危言治乱箴，贾生晁错是知音。可怜当日司文者，不畏人言合愧心。
千枝花里玉尘飞，阿母宫中见亦稀。应共诸仙斗百草，独来偷得一枝归。
一派泉声万古悬，观澜叹逝意悠然。须知大化无穷已，莫赋银河落九天。
我尝妄意于古人，子今用力苦先我。安得从容长似今，借子玉匙发关锁。
古柳溪头枕断槎，横篙挂网几渔家。得鱼去换红蒸米，呼子来挑荠菜花。
远望巍峨耸百寻，今朝特达快登临。最高未是真高处，无尽应须更尽心。
朝行齐鲁暮淮徐，沐雨栖风志屹如。业就耻方徐内翰，功高不数宋尚书。
仙冠鹊尾汉宫裁，金粟岩花日日开。此是淮南宾客地，白云还待八公来。
终南佳处暂栖迟，堪笑唐朝左拾遗。渠但借山为捷径，山中滋味岂曾知。
淡日轻云雨点疏，大沤随雨起清渠。跳来走去琼盘里，创见龙宫径寸珠。
莫叹明朝又一春，相看堪共贵兹身。悠悠寰宇同今夜，膝下传杯有几人。
万峰交掩一峰开，晓色常从天上来。似到西方诸佛国，莲花影里数楼台。
白头兄弟古今稀，奉劝同胞共乳知。友爱相亲须及早，白头兄弟古今稀。
宫楼一曲琵琶声，满眼云山是去程。回顾段师非汝意，玉环休把恨分明。
川原花落雨初收，二月微寒似暮秋。把酒不成今日醉，明朝相忆隔昭丘。
旧藏自是承平物，新轴收从古道旁。人间好事戒多得，防有雷霆下取将。
内熟先从一念收，浩然勿药更何求。西山故自朝来爽，政不惊人语不休。
宝剑青骊照国门，飘飘豪气识王孙。车前挂得椒浆去，濑渚先浇烈女坟。
战国纷纷似乱麻，钓丝谁记旧秾华。召南礼乐栖何许，故莒城中太史家。
自古诗人咏具瞻，官仪丞相独尊严。三衙扣杖一声喏，只是朱衣略揭帘。
南山幽阻剩宜秋，飞盖时临最上头。故国五云回首是，不须重起望京楼。
河间佐郡屡经秋，几度怀人增别愁。报政重来又分手，白云红树思悠悠。
一身娇韵倚东风，骨腻肌香易粉融。好向晓光垂露看，杨妃梳洗出唐宫。
千古尝留一窖冰，女萝簳竹锁寒阴。仙人肯为游人出，试问中间若许深。
长虹倒景蘸清溪，掩映银蟾景绝奇。题柱惜无人继志，览今思古强吟诗。
一峰终古一相思，绝似哀猿无尽时。神女风流在何处，芙蓉十二是蛾眉。
秦宫汉苑为功名，梵寺何由也废兴。试问雪香庭上月，向人脉脉不能应。
静坐义规三易古，焚香蓍布六爻灵。反身修德前贤意，莫把穷通叩杳冥。
可耐幽花发较迟，殷勤为倩晓风吹。朝来策杖探消息，香处初开一两枝。
竹好祗生君子国，松高不受大夫名。两郎风韵都相似，结作东南四友生。
殿前铺设两边楼，寒食宫人步打毬。一半走来争跪拜，上棚先谢得头筹。
楚词赋物取香草，众草犹须避国香。一辱雕章重题品，何惭清庙荐芝房。
野老难忘忧国念，山童仍抱喜春心。年朝春节真难遇，雨夜融和仅见今。
朝客朝回回望好，尽纡朱紫佩金银。此时独与君为伴，马上青袍唯两人。
为主坚能不顾身，赴汤蹈火见忠臣。后来邦国论心义，谁是君王出热人。
南国佳人夜捣衣，残砧声里减容辉。客怀听此堪惆怅，家在都城频梦归。
薄暖正当挑菜日，轻阴渐变养花天。君王勤政稀游幸，院院相过理管弦。
惠陵看与灞陵同，烟雨春山玉殿空。长恨赤乌真国贼，子鹃多向永安宫。
诸儿帷薄可曾修，敝笱诗包两国羞。何事春秋尤讳恶，祇缘能报祖宗雠。
人似飞花去不归，兰昌宫殿几斜晖。百年只有云容姊，留得当时旧舞衣。
情知粉黛久无心，国破家亡泪不禁。但使先臣千载见，何妨贱妾一朝沈。
衡山历历秀芙蓉，紫盖云中未可从。见说藏书千古在，因君直欲跨飞龙。
吴王城下水连村，梅雨新晴海雾昏。谁复吹箫市朝变，夕阳芳草断人魂。
天相中兴不偶然，等闲平地涌清泉。灵源千古蛟龙蛰，时出人间救旱年。
江湖春暮多风雨，点滴空阶实厌听。剩喜今朝有奇事，一窗晴日写黄庭。
存诚至要先穷理，穷理神功在尽诚。诚极理穷天大本，性天发露大光明。
但求报国莫求名，说著阴功是有情。楚汉既分寰宇定，留侯先意便辞荣。
不见王睢在水洲，野花黄蝶满墙头。露筋祠下东流水，洗尽维扬万古羞。
自古锦城虽可乐，犹言不若早还家。三城争似洛城乐，只是安仁一县花。
渚宫楼阁已烟消，沙市笙歌近更饶。十里杨堤堪走马，青楼还学楚妃腰。
腊雪穷途一月中，明朝老鬓又春风。遥知儿女团𪢮处，饮遍屠苏忆乃翁。
莲幕遥临黑水津，櫜鞬无事但寻春。梁王司马非孙武，且免宫中斩美人。
白云泉上白云亭，京国归来喜重登。欲试座间谁老健，酒酣先上最高层。
客路三年不见山，上楼相对梦魂间。明朝却踏红尘去，羞向清伊照病颜。
炊珠爨桂走门徒，须信高人道不孤。政使过门尽侯主，也须拳棒做工夫。
重阳菊绽九江滨，彭泽风清独岸巾。千载又开庐阜径，秋英还遇古今人。
不缘廊庙尽谈空，安得狐狸啸晋宫。王氏可人惟逸少，更容谢万作三公。
石室多年款志平，新书久溷里中生。遣师今见朝廷意，文律还应似两京。
闲时但觉求人易，险处方知为己深。世事尽随流水去，白云自识古人心。
脉接丹山活水头，碧桐飘井几经秋。翩翩国瑞巢门日，自有甘霖遍十洲。
联镳席帽杏园春，五见宫花照路尘。今日分携重惆怅，顺承门外草如茵。
雨洗千山翠欲浮，稻畦松涧已争流。朝来风急凝云尽，历历钟声过五州。
一池春水绿萦回，池上梅花暖自开。想见温泉初出浴，六宫遥指太真来。
朝奏空言暮远途，蓝关飞雪渍衣裾。岂期去国八千里，此意犹能化鳄鱼。
连朝急雨相狂风，愁绝枝头入望中。不比来禽与青李，端能炯炯照颜红。
虽近曲江居古寺，旧山终忆九华峰。春来老病厌迎送，剪却牡丹栽野松。
赤日烧云汗满衫，一年还却十年闲。男儿不是忧家国，水簟冰幮正掩关。
蟠桃映砌晨烟薄，紫桂凌霄昼露晞。窈窕汉宫三十六，齐将彩缕祝坤闱。
玉堂政要谪仙人，何意先成采石坟。人物渺然时事异，漫今平地有青云。
算无遗策捷如神，规取燕齐席卷秦。请看囊沙并背水，古今将帅孰堪伦。
鸾节朝元昨日归，玲珑玉佩解云衣。几多碧玉凤凰尾，斗向秋烟不肯飞。
两宫勤俭妇承姑，铺翠销金举世无。茧馆新蚕家法在，民间应有裤兼襦。
朝阅峋嵝暮石鼓，客多问字常挥麈。书带盈阶翰墨林，藜光满室图书府。
平湖漠漠芰荷稠，水国芳春不胜秋。空有棹歌人不见，晚风一曲去悠悠。
符亭之地雅离群，万古悬泉一旦新。若念农桑也如此，县人应得似行人。
故移一榻就高峰，推户褰帷猎猎风。骨冷神清浑不寐，直疑人犯广寒宫。
一春顿觉信音稀，梦绕家山夜夜归。慈母书来无别语，丁宁未许脱朝衣。
人物风流自六朝，故山围国尚苕荛。只应王气奔瑶阙，喷作江声万里潮。
华国文章柱世才，相君宗伯两还该。时人谩道东床好，自信风流有许来。
仙漏迢遥隔绛霄，两行银烛照趋朝。鼓声才歇钟声动，不放朝官过御桥。
风沙昨日又今朝，踏碎鸦头路更遥。不似南桥骑马日，生红七尺系郎腰。
广寒楼阁玉为朵，月里姮娥百宝妆。流水莫题红叶句，人间天上隔宫墙。
古人得后便休休，茅屋青灯百不求。遮眼谩将黄卷展，不风流处却风流。
横山山下水汤汤，驻楫乘春问国香。春服将成须杂佩，年来幽谷几枝芳。
苍苔古涩自雕疏，谁道中郎笔力馀。长爱当时遇王粲，每来碑下不关书。
华阳观里仙桃发，把酒看花心自知。争忍开时不同醉，明朝后日即空枝。
隔花女伴笑呼名，新试宫鞋月下行。倦剧归来更漏永，一帘秋水浸桃笙。
金陵自古帝王都，碧石清江俨画图。五圣百年虚想像，鸾舆曾到此间无。
平生烟霞成痼疾，置在朝市殊不宜。梦寻归路向何许，淮南小山生桂枝。
易写无盐陋子都，难形小白下夷吾。英雄事业传千古，不假丹青作画图。
薄莫维舟古岸边，浓云泼墨暗江天。道林岳麓知何处，雨打篷窗夜不眠。
全体江梅腊里芳，紫绵新拂汉宫妆。临川借得江梅句，倾国天教抵死香。
千山访我几摧辀，清坐来看十日留。势利白头何足道，古人倾盖有绸缪。
客中欣遇二三生，送送无端故国情。佳丽山川同一览，楼台高下凤凰城。
四月笙歌沸苑池，瑞莲花对海棠丝。昭容尚记开元日，正是宫中蚕老时。
少华山头雪未消，东风先已入花梢。今朝懒到溪边看，林下流莺似见嘲。
举子三朝寿一壶，百年歌好笑掀须。厌兵已识天公意，不忍回头更指渠。
闲行涧底采菖蒲，千岁龙蛇抱石𦡱。明朝却觅房州路，飞下山颠不要扶。
长忆唐从天宝初，开元气象了无馀。宫中已制霓裳曲，刻石山灵失笑渠。
寂历茅堂草树深，隐居踪迹杳难寻。直应独自携琴去，小答松篁太古音。
不因与国近交欢，冰齿相从发已班。多见长才无肯綮，岂辞一篑竟为山。
古木号风抱不平，百年忠义日争明。坟前人马空存石，何似当时听用兵。
自古荆州通陆海，祇今学士过青钱。笑谭坐了安边策，取次成诗尽可编。
黄鹂啭处谁同听，白菊开时且剩过。漫道南朝足流品，由来叔宝不宜多。
京洛尘中耿素衣，苍头冷面古须眉。春风红紫百千变，惟有此花如旧时。
古庙龙蟠石径新，树环村店昼深深。明朝草遍王程急，怀土忧时别后心。
笑指南山跃马归，明知举似弃才诗。亭前千古标芳姓，未可穷通论一时。
古寺钟残夜已分，三人同卧一床云。他时此地闻钟夜，未必连床又是君。
碧玉参差簇紫英，当年剩有国香名。风前漫结幽人佩，澧浦春深寄未成。
深宫红日上窗纱，枕印微痕晕晓霞。莺燕不鸣帘幕静，彩云低护海棠花。
午衙太守杞菊赋，朝日先生苜蓿盘。翠釜驼峰无限美，画师何事画酸寒。
生杀存亡我敢专，德刑予夺出诸天。曰天所命惟其理，夫岂谆谆告语然。
柝声默报早朝回，满院春风绣户开。怪得无人理丝竹，绿阴深处摘青梅。
江山万里雪如此，老雁北风何处滩。欲识阴阳千古梦，乾坤聊在睡中看。
古渡开帆破暮烟，平明回棹浪鸣舷。可怜烟雨东湖兴，绝似山阴雪夜船。
王祥孝感出双鳞，更有姜诗善事亲。何事今人不如古，终宵举网向溪滨。
薇歌一曲对西山，万古清愁老翠峦。望断空岩人不见，光摇银海玉峰闲。
手板三时朝紫宸，天符九锡下青旻。自能鹤禁辞王位，不向高真道寡人。
惜也天然一段奇，如何万古罕人知。只今烟水平轩槛，触目无非是孝慈。
溪水清清漾碧沙，古松岗上是谁家。年来闻得浮生计，闲辟污莱学种瓜。
杜鹃云是古帝魄，臣甫何辞再拜劳。却怪天津桥上叫，叫将白眼税青苗。
寂寂宫槐雨乍晴，高枝微带夕阳明。临风忽起悲秋思，独听新蝉第一声。
浮名世利知多少，朝市喧喧尘扰扰。车马交驰往复来，钟鼓相催天又晓。
埧上停篙立柁楼，江边解缆别真州。满怀秋思无心写，独看岷峨万古流。
金粟如来此现身，偶来方丈说云云。山僧不识开山事，指点前朝玉篆文。
尊中政尔空空然，忽有一壶来眼边。君知情快何所似，石涧怒流深夜泉。
烟火星攒约万家，断垣犹自绕坡斜。逻旗戌鼓朝还暮，应有章逢隐绛纱。
圣朝久变文身俗，四海谁非革面人。此地胡为名未改，犹胜酬伪必言真。
古寿书来言得婿，东阳人到报生孙。一家三处俱强健，且拨闲愁近酒尊。
中台宏议裨初政，学省雄文畏后生。不悟宦游成左计，只今无米糁藜羹。
沧江城阔三叉口，白日弦歌数亩宫。犹有祠宫旧杨柳，向人离立管春风。
石峡𪻐琤新涨水，柏林崷崒古时坟。黄茅小径无来客，一犬松边吠白云。
内苑宫人学打球，青丝飞控紫骅骝。朝朝结束防宣唤，一样珍珠络辔头。
赤城云闭玉真符，桐柏宫涵沧海珠。早晚移家葛洪井，璚台双阙是仙都。
妆镜朝开只自悲，琵琶哀怨写新词。可怜玉貌都憔悴，不似君王顾盼时。
兜率天宫百宝装，暂来尘世一空囊。愿将世界囊中贮，莫与波旬作战场。
边城已在虏城中，烽火南飞入汉宫。汉庭议事先黄老，麟阁何人定战功。
桂枝叶密阴覆地，栀子花开香满廊。古寺纳凉过半日，葛衣石枕竹方床。
川原膴膴小曾峦，千古英雄剑气寒。渗漉仁风并义泽，只今光燄在毫端。
不长凡花不长松，山藏月影紫云中。巨灵巧凿如规玉，借与神仙上桂宫。
云林六月不知暑，溪上好山如越中。咫尺茅亭异华屋，逢迎俱见古人风。
武陵源在朗江东，流水飞花仙洞中。莫问阮郎千古事，绿杨深处翠霞空。
青海长云万里秋，琵琶一曲泪先流。六宫多少良家子，不到沙场不解愁。
偏得朝阳借力催，千金一胯过溪来。曾坑贡后春犹早，海上先尝第一杯。
人言洞府是鳌宫，升降随波与海通。共坐船中那得见，乾坤浮水水浮空。
三丫路口逢朝雨，百丈山头见午晴。借问汤原三十里，仆夫摇首欲归耕。
柳线穿来网上鱼，宽偿所直办朝厨。烹鲜不及为亲养，一笑分羹问二雏。
燕子将雏鹿养茸，年华冉冉鬓成翁。拂开万古瞢腾眼，多少英豪老彀中。
秦袭邯郸岁月深，何人沾赠郭开金。廉颇还国李牧在，安得赵王为尔擒。
习老蒙翁两达尊，借他僧偈说慈云。一番入寺一感怆，细读古碑端宪文。
草茅徇国效殷勤，晚节犹能不负君。千载首阳山下土，腥膻何得到清坟。
十月辛勤一月悲，今朝相见泪淋漓。狂风落尽莫惆怅，犹胜因花压折枝。
世家曾览楚英雄，国破城荒万事空。唯有邮亭阶下柳，春来犹似细腰宫。
古稀华诞届重阳，采采东篱菊正芳。想见聚星堂上客，寿觞齐举溢秋香。
夜来风雨不成寒，似念幽人在考槃。老夫老态月应道，明镜明朝君自看。
旧样宫黄羞半额，新番绛领衬陪腮。待簪宝髻连云重，且插铜壶借水开。
招贤事往久凄凉，志气何人为激昂。多少黄金化尘土，荒台千古说昭王。
云痴雨妒不相干，古庙深山万木寒。水土平治今几载，犹听父老说艰难。
黑帽健儿黄貉裘，匹马追胡紫塞头。相逢不肯通名姓，但称家住古云州。
六龙冉冉骤朝昏，魏国贤才杳不存。唯有侯嬴在时月，夜来空自照夷门。
玉戚金戈壮国容，每当三五候飞龙。月中真得持盈意，常见光华护九重。
力倦时开读史庵，饮醇相国岂长酣。孤风只见南州士，除却农谈便不谈。
小雨终朝湿翠霏，渚蒲汀树白瀰瀰。若嫌鸣雁无厌足，回到潮州又索诗。
壮士轻生易许人，图谋未遂已亡身。明知一去无还理，底事狂歌竟入秦。
税鞅凭栏眼更醒，须求国手上丹青。楼前云水无穷好，楼下尘喧不复听。
古洞曾窥一线天，归来尘世又千年。笑骑辽鹤闽山去，荔子花开海月圆。
密室分灯光焰焰，空壶著月影沈沈。谁言古殿今无佛，只在其时来梵音。
紫阳宫女捧丹砂，王母令过汉帝家。春风不肯停仙驭，却向蓬莱看杏花。
琉璃地上绀宫前，发翠凝红已十年。夜久月明人去尽，火光霞燄递相燃。
火龙衔烛御城游，喜入升平四百州。惆怅长安今夜月，为谁重上汉宫楼。
珠旗掣曳七星文，万壑朝暾射紫云。清漏一声犹未歇，星妃如雨导神君。
苍龙夕挂千寻影，彩凤朝闻十里音。月夜风朝我曾见，太湖石畔藓痕深。
马当之山中江中，其下乃是冯夷宫。良宵月出江水底，行人喜甚天无风。
贤兄擢桂官朝署，令弟哦松向海邦。文水仁山多盛事，周家白璧又连双。
松柏森森护帝宫，至今和气在河东。诗人不尽当时事，八景图中见国风。
卜筑山城岁几更，杜陵今幸草堂成。西邻喜接宫墙近，一酌时分泮水清。
黄华老人画古柏，铁简将军挽大弨。意足不求颜色似，荔支风味配江瑶。
越王台下古城涔，近水人家傍竹阴。夜夜月明愁绝处，断桥秋露湿寒砧。
钟室堪嗟走狗烹，反形千古未分明。史官独为将军惜，不念当时老郦生。
焕章飞报下徽州，英烈将褒二字侯。千古沉沉黄壤骨，一朝提上碧云头。
夜静风高角自鸣，铁衣长挂酒频倾。细君莫厌离家语，争道明朝又出兵。
农事艰难古所怜，一生几度遇丰年。若非圣世轻租税，逐末何人肯力田。
绕郭旧称家十万，朝天常恨驿三千。而今已是繁华倍，更觉旌麾近日边。
澹云收雨动微风，山色湖光惨澹中。双浆夷犹坐天上，不知身在水晶宫。
今朝试写宜春帖，拾得江南第一花。秋水为神玉为骨，正疑春色在诗家。
绿阴芳草思凄凄，六宫传蜡煖烟迷。沙堤不种隋家树，谁忆曲中乌夜啼。
讲毡曾报鳣衔三，位列台司祸已涵。回首夕阳亭上路，清忠千古更谁惭。
流水高山得趣时，好音政不要人知。绝弦此意谁能会，未必尽因钟子期。
□民勿视作□□，勉力耕桑贵及时。上古□□犹画像，老夫喜赠二篇诗。
海上秋高朝气清，营中贾勇竞先鸣。迭屿乱翻旌帜影，惊涛尽作鼓鼙声。
二月园池蜀锦殷，多情宫鸟喜来看。上林春色浓于酒，莫把黄金铸弹丸。
千古行人说莫愁，荒村依旧石城头。不知艇子今何在，汉水滔滔空自流。
眼前今古兴亡事，寂寞图书后代思。尽向东流伤泯灭，英雄休说跨当时。
酒入金钟滟滟平，暗偷全在夹盘盛。宫嫔捧劝知分别，相顾潜闻笑语声。
壬戌十月十六朝，虚空拳踢不相饶。等闲打破疑团后，大地黄金也合消。
匡庐古寺暗松藤，曾宿寒岩最上层。火煖炉温四山静，前溪风雪后窗灯。
十载沧浪垂钓者，徵书远召愧无能。明朝江北思君处，云树重重是秣陵。
汨罗东去水滔滔，吊古临流诵楚骚。千载独醒惟有子，古今醉死尽英豪。
二月巳破三月来，山下碧桃春自开。半醒半醉游三日，并马今朝未拟回。
鼓笛笙箫鬨舞茵，伶官和尚杂宫人。黄番绰共唐三藏，彷佛相传未必真。
帘影窥池到藕根，水光为我弄朝暾。鱼儿解作晴天雨，波面吹成落点痕。
惠爱如春威似霜，家传活国有良方。平章风物诗无敌，玉唾银钩十万行。
清溪居士陈秀玉，要结莲宫香火缘。赚得梢翁摇橹棹，却云到岸不须船。
翠竹萧萧粉署阴，疏帘高捲画堂深。朝回日日焚香坐，爱尔凌云一片心。
今年山路少人来，酒肆萧然绮席埃。政尔坐愁春寂寞，画船箫鼓忽如雷。
芳郊草色欲浮空，处处垂杨隐梵宫。信马独行随所适，帝城春在雨花中。
每逢朝客转惊神，北望长安几侧身。紫禁烟花夹城柳，别来今已十番春。
柱颐修剑上凌烟，自古功名亦偶然。钟鼎山林俱不恶，一瓢吾欲尽馀年。
晓晴何处一黄鹂，飞上花枝款款啼。独坐小窗歌伐木，偶然怀古忆祈奚。
朝来爽气致西山，孰愈严州百里间。佣贩悬知尽冰玉，不惟二士眇难攀。
樯乌猛作朝天去，君到长安著脚初。若访西湖问西子，朋游应亦念其馀。
五日十日天气清，故故重九阴云生。邻家贳得一壶酒，恐负明朝花下行。
千崖过雨欲黄昏，钟鼓朝真未掩门。自是此峰饶紫气，不关曾著五千言。
宫使传呼驾出忙，芙蓉小苑尽生香。长门深锁无由见，不及飞花绕玉床。
才过端辰又诞辰，天家风物镇长新。六宫竞献长生缕，一缕应期一万春。
锡宴山亭车马回，三千宫女醉蓬莱。绕池游唱逍遥乐，自折红莲一朵来。
朝泛苍梧暮却还，洞中日月我为天。匣中宝剑时时吼，不遇同人誓不传。
一声清跸出行宫，百尺黄旗绣戏龙。我赴文场君受戒，道边曾共望高宗。
火烈幽兰国祚终，绛山风节更高崇。九泉若见诸藩镇，羞杀恒山武相公。
海燕双飞意若何，曲梁呕嘎语声多。茅檐不必嫌卑陋，犹胜吴宫𦶟尔窠。
为问尊前醉阿谁，韩娥应啭缕金衣。何须料理沙边客，更遣梁尘作雪飞。
刁坞春回花满枝，沈溪梦断水盈池。遥知吊古经行处，落纸云烟总是诗。
一生富贵皆空梦，千古英雄只断碑。几欲含毫作天问，西风吹恨入江蓠。
襄阳城府自古雄，千甍万瓦当晴空。短衣少年何处客，相邀一醉楚楼中。
池北池南柳对黄，翠华游幸昼初长。宫娥从驾知多少，十里朱轮半日香。
候跸宵驱彰义关，古桥无复水潺湲。人家两岸春杨里，旧是桑乾第几湾。
帝座分明照冀州，妖星从此𫕥旄头。皇图永似西山固，圣泽黄河万古流。
谢安德望重南朝，妓女东山未寂寥。若论汉家勋业事，何如笳鼓霍嫖姚。
苍梧云气眉山雨，玉箫三年无今古。九天雨露蛰蛟龙，琅玕长凭清虚府。
日晚无烟起御厨，野人豆饭未嫌粗。问知云子炊香日，政是梨花带雨初。
久远知谁更解珍，即今犹见墨如新。难怀白璧归秦国，尚喜乌嘷属楚人。
行尽河桥柳色边，片帆高挂远朝天。未行先识归心早，应是燕山有杜鹃。
古今翰墨散如尘，昼夜荒荒走两轮。莫说钟王今不见，湖州学士白杨新。
记得兰亭祓禊辰，今朝兼是永和春。一觞一咏无诗侣，病倚山窗忆故人。
玄武名峰古所传，晨昏吐气作云烟。虽无钻灼刳肠患，岁晚风霜亦可怜。
吴王上国长洲奢，翠黛寒江一道斜。伤见摧残旧宫树，美人曾插九枝花。
眼底何人不售欺，自衿才力竟谁私。才争一著终难强，独有人间国手棋。
春间花卉一齐开，天上优游谁肯来。洞里烟霞牢秘隐，水精宫殿白皑皑。
宋家飘泊到厓门，终古令人一怆魂。此际征帆不可渡，满天风雨下黄昏。
古槐花落小中庭，夜半风来捲叶鸣。颍水先生如尚在，呼儿应问此何声。
先生垄上带经锄，一雨朝来土脉苏。盈尺槿篱须补缀，邻翁殊未识龙雏。
飘零古寺倚江边，高卧春风百病缠。造化小儿真戏我，不令歌酒趁新年。
御沟春水碧于天，宫女寻花入内园。汗湿红妆行渐困，岸头相唤洗花钿。
杏林春在凤城西，绛雪香中一鸟啼。污简古方传道要，青囊神药用心机。
南北风尘一骑驰，繁华如梦可胜悲。后人不解邯郸枕，秋草茫茫拜古祠。
宴客槟榔馔有馀，江庖虽美食无鱼。由来风俗蛮荒古，不惯烹鲜惯杀猪。
矫羞十五闭房栊，风雨无端妒守宫。玉镜台前倚惆怅，郎家不送荔枝红。
秋心万古此潇湘，汉苑胡关带恨长。谁道灵均哀思绝，唯将𫛸鴂怨年芳。
朝来微雨湿胭脂，并倚新妆照绿池。莫使香尘涴颜色，深情还有正人知。
上党王师未凯旋，鸾旗黄钺正行边。红尘一骑传天使，为送宫中则剧钱。
一从恩谴出銮坡，辞却襄王到汨罗。渔父不知忧国恨，相逢但和濯缨歌。
一道甘泉接御沟，上皇行处不曾秋。谁言水是无情物，也到宫前咽不流。
蔼蔼东风合晓莺，阳回应见荚蓂生。九重宫殿曈曈日，梅柳芬芬拂御屏。
立春日进内园花，红蕊轻轻嫩浅霞。跪到玉阶犹带露，一时宣赐与宫娃。
桃杏颜衰不解红，朝来飞雪舞回风。东风似与加湔拂，病叶枯枝一洗空。
歌残鸿鹄汉宫秋，四老曾随鹤驾游。采采琼芝谢车马，不知罗网是留侯。
数椽败屋湘宫寺，虞愿忠规正凛然。十级浮屠那复有，虚抛贴妇卖儿钱。
山河四塞旧瓯金，艺祖高宗实鉴临。一日尽将输敌手，何人卖国独甘心。
忆昔斯堂醉晚风，壁间岁月已无踪。谁知千古留名字，只在当年把钓中。
山堂云阁传欧吕，载月题星两得名。但使今人能古事，龙冈风景自盈盈。
羽书朝奏未央宫，大将兵屯细柳东。阃外不闻天子诏，六飞先驻壁门中。
今年人忆去年梅，试问今年花已开。见说春风正料理，不应小雨便花摧。
昔日沩山水牯牛，自从放去绝踪由。今朝幸遇师登座，未审时人何处求。
昨日来看朵朵新，今朝几片逐飞尘。无情无恨还如此，休问花前坠泪人。
江海无忘魏阙思，不妨身佩国安危。太平基业须贤辅，政赖君王用及时。
大家妆著斗时宜，等候君王看月嬉。三十六宫清夜永，幽情不许外人知。
钗头袅袅山花枝，裙尾旧缬山麻衣。朝随云起采薪去，莫趁女伴穿云归。
刘郎一去杳无踪，水白山青只故宫。欲问岩前老松树，人间禁得几秋风。
闲云古木山藏寺，野渡孤舟水落矶。秋色无人空黯淡，竹门未掩待僧归。
妖花烂漫敌清才，邺骑还惊宝玦来。郑国枉教兰作佩，定应不识楚江梅。
云阶月地一相过，未抵经年别恨多。最恨明朝洗车雨，不令回脚渡天河。
斗草深宫玉槛前，青蒲如箭荇如钱。不知红药栏干曲，日暮何人落翠钿。
少时暮暮复朝朝，一水相望恨未消。岸曲横舟试回首，隔帘斜立数妖娆。
徒观出塞十四万，讵觉权奇冀北空。不用执驱名校尉，但令苜蓿遍离宫。
铁网珊瑚就老时，龙宫未暇拾高枝。若教王恺当时有，惊杀齐奴未可知。
内家宣锡生辰宴，隔夜诸宫进御花。后殿未闻宫主入，东门先报下金车。
古藤阴阴抱寒玉，时向晴窗伴我独。青青不改四时容，绝胜凌霄倚凡木。
采药今朝偶出游，溪边小立唤渔舟。未须著句悲摇落，嫩日和风不似秋。
经院深深久护烟，雨中药草午凉天。古香室里人重到，恰似秋风五日前。
白简昂昂侍里行，朝阳红映豸衣明。袖中谏疏知多少，汉主徒惊白马生。
太乙来过子政家，贫居何物是生涯。杖端吹著青藜火，照见寒梅一树花。
此夜孤灯共草堂，明朝双屐度潇湘。亦知心迹无南北，未道相违是两乡。
稚川仙去忆浮丘，携客岩前问旧游。怀古临风一杯酒，荻花枫叶不胜秋。
九重深浅人不知，金殿玉楼倚朝日。一夜城中新雨晴，御沟流得宫花出。
莫道山翁老病侵，静中理得旧传琴。朝来有喜君知否，雨展芭蕉二尺心。
遗迹千年事恐诬，幽栖谁信为陶朱。不知古寺东山洞，曾与西施共隐无。
绛雪含滋不留齿，十分膏润可生津。朝来被酒清狂甚，一颗能成独醒人。
南朝千古伤心事，每阅陈编泪满襟。我更伤心成野史，人看野史更伤心。
斜日倒穿龙尾道，杨柳半枯秋色老。翠华西幸华清宫，长门落叶无人扫。
饱暖君恩岂不知，小儿穷惯只长饥。朝朝听得儿啼处，正是炊粱欲熟时。
朝来地碓玉新舂，鸡蹠豚肩异味重。便腹摩挲更无事，老人又过一年冬。
清风桥头思古人，囊无苏君金百斤。田庐仅仅足老我，鸢鱼上下逃形真。
不听挐音分外闲，稳装书画一蓬间。今朝风雨苕川上，扑洒沙鸥第几湾。
暑雨天晴江汉清，寰中击壤贺升平。群卿尽职人风古，省己修身合上明。
经纶术业向来优，千骑东方恐未俦。他日应携报恩子，还朝看拜富民侯。
三日柴门拥不开，阶平庭满白皑皑。今朝蹋作琼瑶迹，为有诗从凤沼来。
贪看繁红锦被堆，有人青眼为君开。西湖千古林和靖，还悟牺尊木质灾。
二月犹寒未有雷，江梅才谢小桃开。宫娥不放珠帘下，待得东风送燕归。
观山近接下宫湾，一棹烟波向夕闲。玉井流从金井出，朝霞飞作暮霞还。
花勋难树亦难酬，炙雪浇风老未休。给与扫香十万户，灵芳国里古诸侯。
理窟词锋总上游，焉容碌碌便归休。一官暂慰平生志，不负长安二载留。
识得乘除理自明，梅兰焉肯一时荣。黄泉若觐先姑去，好与曾登作伴行。
绝𪩘犹堪安古寺，闲居定不著忙人。胡僧一只西来脚，冢岭山头正出神。
惆怅阶前红牡丹，晚来唯有两枝残。明朝风起应吹尽，夜惜衰红把火看。
何人题作一灵山，千古佳名不可刊。欲识此声非浪得，试于高处一凭栏。
槛有榴花沼有莲，南薰拂拂晚凉天。六宫莫度新翻曲，只理云和伴舜弦。
让公曾亦侍卢能，十五年来面目仍。足下马驹天下踏，果然今古竞头称。
小径斜分石磴通，萧萧古屋隔杉松。主人无事昼慵起，残雪满庭春未融。
蚩蚩六国共忧秦，独有相如智不群。完璧东归何足道，最贤能下怒将军。
古人未遇即衔杯，所贵愁肠得酒开。何事山公持玉节，等闲深入醉乡来。
石径秋痕苔藓深，谁将清气润修林。戴公堤上古时月，几度凉宵照苦吟。
欲理银河一叶舟，不知满架架蒙鸠。汉阴抱瓮苍颜老，孤负今朝乞巧楼。
秋风江上白云飞，江气飘萧欲洒衣。正是荷花满吴国，诗人灵彻故山归。
雀罗门巷昔趋荣，味似饧甜忽变辛。说与侯门休谢客，朝朝暮暮看人情。
昔梦吴山列御筵，三千宫女烛金莲。而今莫说梦中梦，梦里吴山只自怜。
诗骨从来不受肥，那堪衰病弗胜衣。朝来试把罗裳系，瘦比今春又半围。
郊宫方社诗攸重，川泽山林礼所崇。古祀不修牲币废，梵铙声里纸钱风。
嘐嘐妄议古之人，岁月蹉跎忽到今。一息尚存应有事，莫将夭寿贰吾心。
霜拂金鞍玉坠腰，邻鸡催唤紫宸朝。争如林下饱清梦，残月半窗松影摇。
自有林亭不得闲，陌尘宫树是非间。终南长在茅檐外，别向人间看华山。
朝困十催何敢饱，暮虞百罚更生寒。鸡山小石凤山柳，移植庭前少自宽。
五湖春水接遥天，国破君亡不记年。唯有妖娥曾舞处，古台寂寞起愁烟。
今朝相送五云间，春树犹含冰雪颜。明日相思定何处，满天风雨过秋山。
剡溪千古雪坡风，收拾寒清入瓮中。此味世人那得吮，特将撩拨老诗翁。
马头乘兴尚谁先，曲巷横街一一穿。尽道满城无国艳，不知朱户锁婵娟。
世事兴亡千古意，山花开落几番春。年年惟有岩头月，照尽今人与古人。
蔚蓝胜概世应稀，中有高人隐翠微。那日徵书来古洞，恩光荣耀倍山辉。
胡骑长驱紫陌头，穹庐无复汉宫秋。飘零不改春风面，试问君王念我不。
驱车乘兴谒先生，十里秋光照眼明。净室寒窗无长物，道书狼籍古琴横。
昨夜雨声喧菌阁，今朝花影照柴扉。正欲相邀社中客，酒家不肯当春衣。
今古一杯真率酒，乾坤几个自由身。春风回首黄岩会，醉插花枝少一人。
赐来大帽号烟墩，云是唐王古制存。金顶宝装齐戴好，路人只拟是王孙。
诗律密闻高九释，倦游归老旧烟霞。朝中半是名臣友，时寄新吟壁罩纱。
诗人心绪几时休，逢著三春似九秋。数到五更仍五点，明朝还更有新愁。
庞眉袖手出岩阿，及至拈花事巳讹。千古雪山山下路，杖藜无处避藤萝。
今朝二供亦相宜，眼底忘忧粲是诗。有恨春风不相待，山林著在日长时。
自古冲人德业全，都从仆御慎周旋。周公若道还欺我，那得隆平八百年。
云中玉磬无时响，木末金灯永夜明。胜地正缘人罕到，古今门户未尝扃。
城南古木未全凋，溪里寒鱼正可撩。红旆追攀真得趣，尘怀万斛等闲消。
于公恸哭三年旱，邹衍含愁五月霜。今我幽愁还似古，皇天无语但苍苍。
匹马关山路逶迤，他乡分手不胜悲。今朝绿酒愁看汝，来日黄花共阿谁。
宫前唱礼鼓钟急，马上发行星斗稀。咏向风林真自得，莫春疑是舞雩归。
玉颜长日带离忧，未写鸾笺泪已流。不信今朝秋已尽，九边诸将尚防秋。
南国山河不易图，投鞭欲使断江流。骄兵百万填淝水，狼狈归来国已休。
雁霜寒透水晶帘，烛短香残不喜添。忍负玉楼今夜月，宝筝闲理十三弦。
百仞崖边有此桥，地平路稳玉骢骄。惠而知政今如此，拈起桥名问国侨。
潜江田子有时闻，为政都非俗吏伦。勤职岂惟精讼牒，爱贤时复访衡门。
君来长掖四年多，故里朝天得暂过。为我试寻东海上，蓬莱方丈果如何。
松门长日闭烟霞，扫石焚香诵法华。禅客到来无所见，水晶宫里玉莲花。
鬓扫烟云眼醮波，吴王宫里见姮娥。鸱夷不尽搜求力，仙态沈沈老苎罗。
飘零忧国杜陵老，感寓伤时陈子昂。近日不闻秋鹤唳，乱蝉无数噪斜阳。
解说天门秘九关，广寒高处几人攀。君今踏得芹宫月，千丈丹梯在此间。
太史当年奏客星，知君心事未全清。富春果是真谋隐，千古何人识姓名。
素幕悠悠逗晓风，行随哀挽出深宫。妃嫔莫向苍梧望，云覆昭陵洛水东。
突兀招提枕古城，夜深钟磬寂无声。坐驰灯火笙歌地，知有何人一点明。
定山居士久离群，一纸新传漏月文。文古字奇谁似者，近来应学武夷君。
四望重重烟雾遮，单车此去向谁家。争知海国从今后，只对棠梨几树花。
花事方新乐事多，辰灯置酒且高歌。使君自是丰年玉，谁信明朝日耗磨。
君醉淋漓我浩歌，古人为恨复如何。秋来几日浑无赖，已有新霜著芰荷。
龙沙近接古檀州，多少从军倚戍楼。寒夜不堪愁绝处，西山片月挂城头。
兴在江湖万里间，洿池一曲岂能安。今朝来我西湖上，眼底陡惊天地宽。
司马频年西破戎，诏书又下九华宫。亲提万卒如风雨，一夜来屯紫塞东。
宫柳添来几百株，谁复天边种白榆。马上贵人通国字，时折新条作笔书。
一树梅花古道边，随风堕落自年年。情知所遇合如此，未必春风独尔偏。
随例趋朝拜赐金，俄逢晚雨到琼林。布衣不觉重重透，恩泽沾来分外深。
溶溶太液碧波翻，云外楼台日月闲。春到汉宫三十六，为分和气到人间。
晓来飞雪缀林端，冰玉肌肤巧耐寒。折得一枝红半吐，自挼香蕊当朝飧。
豺狼坑尽却朝天，战马休嘶瘴岭烟。归路崄巇今坦荡，一条千里直如弦。
秋深剩有十分凉，好理平生书传香。见说江西多胜士，吟成风雨近重阳。
庭阶曾不插盐枝，数被邻宫叹妾痴。不是妾心慵望幸，君王同辇有蛾眉。
冥鸿小却暂西归，莫恨功名与愿违。材大古来难适用，终期彩服换朱衣。
一朝卧病药相扶，才倚晴窗阅地图。莫说江南风景好，王孙头白怨蘼芜。
草合平沟涨绿醅，乱蛙声在古城隈。何时细雨春风夜，还我西池鼓吹来。
奉使道中诗百首，古人遗落尽冥搜。自怜吴蜀佳山水，一夜灯前得遍游。
鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。
扶木之阴三万丈，晓光绝出众山尖。分明大路平如掌，朝发昆仑夕至崦。
昔时家住海三山，日月宫中屡往还。无事引来天女笑，谪来为吏在人间。
胡马长窥白草凋，神宫休道紫台遥。日斜堪望交河戍，风急如闻瀚海潮。
逶迤避地出江陵，列戟朱门衅已乘。何用先朝频颂美，腹心曾不似张衡。
倚槛春愁玉树飘，空江铁锁野烟销。兴怀何限兰亭感，流水青山送六朝。
老来重守凤凰城，千里人心岂易平。乐职古贤形颂叹，中和诗不为虚名。
城荒叶落风飕飕，淮水茫茫古渡头。回首不堪行乐地，黄花点点是离愁。
董侯本是古沈冥，风味澹然云水深。见说修门和气满，何用涉江歌采菱。
万乘秋风屈布衣，沧桑今古定谁非。田横五百应如在，徐市三千竟不归。
金银画壁谢觚棱，中国人留外国僧。今日寺存僧去尽，淡烟明月是香灯。
天山戎马本天骄，入贡能轻道路遥。底事内兵翻作乱，祸胎疑自武宗朝。
九天有象不虚呈，历历都关国重轻。汉客可无经济意，只将牛女问君平。
北固楼前一笛风，碧云飞护建康宫。江南二月多芳草，春在濛濛细雨中。
百顷荷花一叶舟，贺家湖上泛高秋。南风吹散朝来雨，移得青山近屋头。
哦松人与职俱清，时见春郊雨又晴。所学政应如陆九，只消一语了平生。
扶槛侏儒玉刻红，斩新装饰水精宫。武夷不信仙山近，十万曾孙正踏虹。
湘中胜事古来闻，贾傅徒传吊屈文。不是此中留逐客，至今兰芷为谁芬。
蟾宫兄弟满清都，竞向花前醉索扶。昨夜碧桃源里去，蕊香多少上蜂须。
药童食后送云浆，高殿无风扇少凉。每到日中重掠鬓，衩衣骑马绕宫廊。
上竺曾闻古刹名，万峰丛处隐林扃。白云惯识衣冠面，长傍阶前故不惊。
双棹飘飘逐急流，青衫独自立沙头。明朝矫首东云外，须忆云峰是胜游。
一枝深雪绽前村，冷落犹能役梦魂。况有堆林春万叠，传餐甘此度朝昏。
作古非今祸已成，亦知鬼责与天刑。试看一病遗言处，犹劝傍人诵佛经。
冯添鸽籥与膏焚，整队红云过玉真。何处邻姬不停织，细听灯火理筝银。
诸公可叹善谋身，误国当时岂一秦。不望夷吾出江左，新亭对泣亦无人。
宫娥白首出宫门，却入闲房亦是恩。欲浣故衣还袖手，为中怜有御香存。
过从顿谢懒尤添，倦卧终朝不捲帘。晚饭都无官米气，始知身已是苍黔。
腰间宝剑七星开，何限中朝赠策来。君上高峣还北望，白榆秋色满燕台。
淮海风回战血腥，青原不改旧时青。中朝将士论功赏，让与江南一白丁。
夷甫登朝日月昏，争知安石亦深源。当时赤子何无禄，直自高曾误到孙。
宫草平阶拥泪痕，檐禽浙浙送黄昏。君王岂是并州估，明月梨花独掩门。
督府行空云一片，东西瞻望爱如云。一朝被召朝天去，雷雨中天天下闻。
草木无言亦有情，并花连理总春荣。数残归雁无单影，想为芙蓉落化城。
今人思古不如古，后代思今亦似今。古往今来祇如此，溪山伤尽几人心。
穴处尝闻太古时，规炉凿地亦几希。便成简易真淳俗，坐唤儿孙共打围。
归耕所愿杂民编，乍脱朝衫喜欲颠。但得吾儿能力穑，不请半俸更超然。
君王当日爱蛾眉，照见蛾眉是此池。一自深宫春草没，空馀纤月下清漪。
花飞蝶骇不愁人，争奈君恩别处新。翠辇不来宫殿闭，东风二十四回春。
造化推排力自强，非关著意占年芳。繁霜乱雪虚埋没，倾国人知有此香。
皇朝德泽浸寰瀛，伪虏乘时敢抗衡。南北生民皆赤子，自然不战屈人兵。
尧民丧考无生意，杞国忧天有坏时。闻道宗祧归圣嗣，一时收泪贺重熙。
晨朝停马拜荒祠，想见当年叩谏时。却笑史迁传谬罔，武王安肯遽兵之。
国香薰坐先生醉，秋叶藏花客子迷。驱使晚风同胜地，东轩不用镇帷犀。
学士金羁岭外游，堂开仙境似瀛洲。鸿篇大雅追千古，遥夜文光射斗牛。
万古萧条楚水西，步寻斜径到寒溪。行人将底酬春色，一绝清诗手自题。
草没离宫旧路赊，锦帆曾说到天涯。孤城日暮东风急，落尽当年彩树花。
柳线初垂归计忙，平沙万里是吾乡。休言南国劳生事，不度潼关漫度量。
天向梅梢别出奇，国香未许世人知。殷勤滴蜡缄封却，偷被霜风拆一枝。
国法已难私故人，一杯缱绻岂真情。不知直正奸贪罪，何必容心强立名。
六朝遗迹旧山川，万里长江当守边。一念易骄人事废，不关飞渡北来船。
几年封植爱芳丛，韶艳朱颜竟不同。从此休论上春事，看成古木对衰翁。
太古烟霞错绣楹，拍天苍翠缬虚明。擘开千佛无文印，不似空题雁塔名。
尊前春事竞争新，忽忆陈王句里人。屈指古今行乐处，祇应唯有片时真。
涂碑共说台官去，局面还忧宰相来。今古几多兴废事，只缘忠佞是胚胎。
窗前落叶正萧萧，夜雨寒灯共寂寥。君是居人余是客，明朝相候合江桥。
己私既克本心存，到处逢原与理行。不待有心求乐道，此心之乐自然生。
盈盈红玉晚妆新，静倚菱花自写真。一片青霞生袜底，满宫传是洛妃神。
玻璃江上柳如丝，行乐家家要及时。只怪今朝空巷出，使君人日宴蟆颐。
朱邸由来近峄阳，孤桐清越中宫商。绮罗乍识王门贵，珍重何如单父堂。
迁善宜将窒欲参，此轩名损亦何谈。古来种种无非学，更好从头问老聃。
千妖万态逞妍姿，破国亡家更是谁。匡政必能除苟媚，去邪当断勿狐疑。
青囊家世数谁精，钱乙当时重两京。先子已随龙驭远，空留人道国医名。
三年耀武群雄服，一日回銮万国春。南北通欢永无事，谢恩归去老陪臣。
洙泗回萦入古城，宫墙犹是鲁诸生。圣朝礼乐超千载，莫似当时不肯行。
十月南方暑气微，洱河驿外叶初飞。遥知夹岸人争看，入贡中朝使者归。
朝日忙忙打个球，生来念念不停流。若知落处无踪迹，始会云门六不收。
昨朝洛北阻游陪，惆怅中桥半醉回。泼火既经寒食雨，解酲须拨冻醪醅。
池有灵泉泉有龙，高僧深隐梵王宫。云林百里如屏障，安乐山西一望中。
兰若云林一径斜，山僧扶锡具袈裟。莲宫入定心宁住，应有如来为献花。
拄义撑仁难著脚，十人著脚九斜攲。此铭不特为君助，今古儒家砥柱碑。
青宫甲观倚云开，侍从如云总俊才。昨暮传宣容握扇，丹墀清晓谢恩来。
生朝不乐亦云痴，把酒持螯醉一时。王微也解名相累，抗世安须吏部为。
王子能以身施佛，何异生居净梵宫。敝屣视他闲富贵，男儿到此是英雄。
苍崖古刹夹清泉，中有元郎几百年。策杖摩挲看不足，壮怀惆怅大江边。
锡封曾奠大彭墟，千古传来事不虚。明月满楼尘影息，仙人曾驾五云车。
墨乡守墨不作恶，岁晚左就醉乡公。何人吾伊惊夜半，大雪北窗歌国风。
舟经八叠疾还徐，帆便风高水自迂。要与曲生谈妙理，试呼渔父买长须。
断草寒烟故宅荒，高风千古映湖光。独怜汉帝徵车重，不及陈蕃八尺床。
巨木埋根数百年，蔚然苍翠上参天。不归宫阙充梁栋，也作龙舟济大川。
无复前朝旧典型，百年文物尽凋零。蔡家孙子风流在，爱惜黄麻似六经。
鬼章夜缚下洮城，祝册先朝永裕陵。二圣止戈元有指，未教狡穴尽秋鹰。
古寺虚无玉殿存，美人环佩响黄昏。多情最是萋萋草，不没胭脂井上痕。
妙画工意不工俗，老子见画只寻香。未应涂抹相欺得，政自不为时世妆。
步摇金翠玉搔头，倾国倾城胜莫愁。若逞仙姿游洛浦，定知神女谢风流。
自古开基立战功，无如仁义起英雄。造成社稷年三百，全在亲贤纳谏中。
政府几年仍陋室，官居今见有高楼。和衷幸借同寅力，亦汝殷勤解董修。
咫尺东洲去不回，小乔踪迹费人猜。非朝非暮非云雨，魏帝无方拟夜来。
渡江五马一为龙，开府勋名勒景钟。西望洛阳宫殿远，河山无处不边烽。
五湖小寇如饥禽，一疏轻摇朝野心。但使使君能信赏，何愁竖子不成擒。
两山正作修眉绿，一水犹如疋练横。竟日书窗览今古，几年人世少豪英。
古杉翠𣐕几千章，势压穹岩九暑凉。匠石它年选隆栋，万牛回首立明堂。
设科取士不遗贤，诏语先从内治先。朱邸遂兴宗子学，振振麟趾副详延。
栀子红时人正愁，故宫衰草不胜秋。西风吹落青城月，啼得山禽也白头。
太白之精出李白，诗中元帅酒家豪。轩然眉目已如此，况著当年宫锦袍。
诗翁当日上凌风，面面看花得句工。我亦巡檐来索笑，古今人意略相同。
飞桥跨岸饮晴虹，云散风微水月空。日日尘沙困鞍马，暂留身在广寒宫。
日脚烘晴已破烟，山头云气尚披绵。却须多谢朝来雨，洗净明湖镜里天。
咫尺溪光谷口分，谷中人语隔溪闻。明朝更下山亭去，溪上清风可送君。
世间无物可谈空，开落荣枯实理同。百树好花一编易，主人立处俨当中。
今古相逢世所稀，神仙与我说天机。吾家后裔知消息，不落凡间笑白衣。
门前车马尘滔滔，试问有谁闲似我。夜灯照出千古心，晓窗掣破重玄锁。
乳床奇诡鉴清涟，碧落真人古洞天。十载南游才一到，不访重补到难篇。
文章从古不同时，诗语惊人笔益奇。过与阿平应绝倒，世间能有几人知。
别后吟髭半染霜，襟怀无复旧时狂。琳宫梵宇金台下，回想清游是梦乡。
万里南行岂偶然，黄粱一枕梦邯郸。初无惠政苏疲俗，父老休迎旧长官。
垒破频频旋补泥，双飞双语更双栖。雕梁虽贵茅檐稳，暮去朝来莫怨低。
我弃朝归海岳庵，千岩万壑绕江南。先生预拟归来计，不待临风雪满簪。
临贺山泉清似政，公厨酿酒色如泉。因山相望虽千里，岂是江头无便船。
黍穗豆苗侵古道，晴原午后早秋时。故人相忆僧来说，杨柳无风蝉满枝。
敲空作响人皆听，听听之时非是声。海藏龙宫留不住，却来个里现全身。
勿学唐人李杜痴，作诗须作古人诗。世传李杜文章伯，问著关雎恐不知。
万红深处一花王，犹带姚家宫样黄。物物有君还有佐，殿春须属召公棠。
昨日堂前客似梭，今朝门巷好张罗。当时不少知恩者，借问谁人报称多。
圣朝始悟文章弊，大霈首更诗赋科。白苇黄茅供一扫，英豪人物未消磨。
朝朝暮暮醉青楼，何似谈家姊妹愁。一自行云过巫峡，倦颜衰态为谁留。
朱槛烟霜夜坐劳，美人南国旧同袍。山长水远无消息，瑶瑟一弹秋月高。
身落江南不自悲，正欣梅也可供诗。纷纷桃李胡为者，政似当年蔡克儿。
天上葳蕤五凤楼，含香朝入拜宸旒。金茎高擢仙人掌，露色还如汉阙秋。
脱迹阎浮三十年，梦中彷佛类生前。正缘理有无生妙，只此能参过去禅。
白发无聊病更侵，移床卧竹向秋阴。朝来雁背西风急，吹折江湖万里心。
青沙白石草离离，万仞苍崖瞰碧漪。凤鸟秪今鸣嶰谷，朝阳未老碧梧枝。
乡评久说雁行贤，剖竹封川与剑川。不用对床风雨约，政成同取旧青毡。
空山草木固能长，迩日曾经剪伐荒。一笑为渠成解说，政防妨我步斜阳。
暮鼓朝钟自击撞，闭门孤枕对残缸。白灰旋拨通红火，卧听萧萧雨打窗。
湘水遥连汉水长，美人为政有辉光。悬知潘县桃初熟，无限春晖照北堂。
剃却颠毛剩却身，衲衣袍帽不沾尘。告君古佛无多子，著了边旁亦是人。
隋家耕垄遍陈宫，留得钟山蒋郡东。只怕东南分王气，那知零落锦帆风。
断树寒云古岸隈，渔翁初拨小船开。看渠风雪忙如许，还有鱼儿上钓来。
残日远峰明陆离，别情惆怅风前杯。竹林今古清风在，猿鹤东山首重回。
闻戴宫花满鬓红，上林丝筦侍重瞳。蓬莱咫尺无因到，始信仙凡迥不同。
平日宫中赐浴时，玉莲香目涌华漪。锦凫绣雁今安在，汩汩馀汤自入池。
祖龙长策不知图，空筑长城远备胡。四老朝廷安一老，当时谁得杀扶苏。
初祖传心到女流，后人应合奋前修。若还再见阿閦国，一段风光扫土休。
雨云初霁放晴空，乍捲珠帘望月宫。夜静□篁何处发，玉楼犹记月明中。
轻车重马自相腾，横度长河百丈冰。贝阙珠宫应浪语，黄沙际海谷为陵。
莫怨乖龙横见治，满床诗卷尽淋漓。人间书疏何为者，径挽天河一洗之。
汉使南归绝信音，毡庭青草始知春。蛾眉却解安邦国，羞杀麒麟阁上人。
烟消日出见秋真，政恐却成憔悴人。赖是倦游归去日，扁舟载著自由身。
山下清泉古甃寒，百年谁为发幽潜。可怜昔日供茶鼎，曾与先生当谷帘。
文词蚤岁诸儒上，操行当朝国士期。清世急贤千载事，白头赍志一州麾。
公今卧护足从容，岂有扁舟欲便东。少待政成归帝所，此邦还在化钧中。
雪丝松细紫团栾，今代无人识古兰。本草图经川续断，今人误作古兰看。
寒涕垂颐懒不收，肯将佛法挂心头。针筒线袋也拈却，古毳从教烂坏休。
把酒看花贫亦乐，携琴对竹静相宜。客来若问朝家事，回首东风谢不知。
向国心存了了身，大方无外且同尘。江城早晚重相见，解笑宗雷十八人。
瑞竹亭亭近玉墀，初同一簳却分岐。已传国史新图籍，更得君王御制诗。
昨朝一叶见秋生，今日千岩万壑清。欲借西风苏病骨，暂来石上听松声。
宫瓦凌秋飞早霜，绣衾遥夜度馀香。自然影落空潭水，不管人间更断肠。
晴光叠翠与云期，共说西山景物奇。千古夷齐风致远，蕨薇滋味几人知。
年来游宦远松楸，越雪吴霜带满头。乞得祠宫养衰病，白岩香火共僧修。
常时百步马先疲，今日岩前故不迟。回首兔宫犹未远，会须千里巧相随。
菊花天气近新霜，节近花须满意黄。陶令篱边常留宿，朝来满把得幽香。
双凫旧作朝天计，一鹗新收荐士书。不惜持杯相暖热，白头慈母最怜渠。
罗浮秋色与天高，约略明朝买去舠。万丈飞云携手上，共君眠石听松涛。
宫娥小小艳红妆，唱得歌声绕画梁。缘是太妃新进入，座前颁赐小罗箱。
君向洞庭看秋色，软琉璃地黄金国。兴来题破晓霜天，七十二峰几点墨。
殿角风琴细韵移，烛台春幸翰林时。三更向尽诸宫闭，犹在金銮夜赋诗。
当年成性独存存，闻道今为五女门。收拾桑榆早栖泊，香烟轻卷静朝昏。
高悬古镜庆云边，印破山中水底天。月落池空人定后，不知何处别方圆。
春光不比秋光好，料理精神只自知。三月花时常卧病，晚凉日日有新诗。
放棹山阴未拟回，酒酣乘兴更登台。苍藤古木浑无语，曾见繁华几主来。
桃花不似玉颜红，顾影扬蛾入汉宫。才说长门人便老，黄金无赋买春风。
伯图已逐春云散，魂爽应随柳絮飞。江北岭南今是古，青山一冢至今疑。
绿槐阴合正炎曦，高叠盆冰匝座围。沉李浮瓜清玉槛，水晶宫殿正忘机。
夏至先红惟黑叶，连朝颇恨玉盘空。因君饱食思甘蜜，珠玉为心报不穷。
望湖亭上风飕飕，亭畔几家红粉楼。日暮津头待估客，齐歌一曲古凉州。
后主搴香复倚春，潘嫱梳洗最轻盈。南朝破后无词客，燕子桃花古石城。
好山如画隔苍烟，洗耳空怀第二泉。要识太平涵育久，古城为路半无砖。
放散边头武定军，卖刀买犊做农人。向来忧国多浮议，谁省官家亿万缗。
霜满谯楼报五更，道人睡稳几曾听。金街应有朝天客，佩马禁寒望晓星。
细草荒烟古墓田，知经寒食几年天。雪条花下翩翩纸，疑是曾分白打钱。
闻道长安异昔时，秋风落日草离离。九成宫阙无寻处，空有人来拂断碑。
五马萧萧不醉归，祗从阡陌捲旌旗。今朝故为劝农出，未与诸君泛酒池。
美人家住古罗浮，铁石肝肠不解愁。羌笛一声清梦破，也随春色到苏州。
悬崖一椟古嶙峋，百箭纷披激水滨。恐有鬼仙曾脱骨，谓韬兵法却非真。
玉山刍秣渭川波，振刷骁腾意气多。政好骈趋驾黄屋，临危踶啮奈君何。
天理人伦古到今，一门三世弟兄心。紫荆树树花如锦，方信春风无浅深。
桃杏酣酣蜂蝶狂，儿童相唤踏春阳。老人自笑还多事，预恐明朝雨坏墙。
宫中细草香红湿，宫内纤腰碧窗泣。唯有虹梁春燕雏，犹傍珠帘玉钩立。
山蕨如拳未有筋，溪鱼子腹不生鳞。明朝二味三杯酒，此意良真莫语人。
金明池上绿衣儿，燮理阴阳焉用之。建国立家真可怪，不栽梓漆与桐椅。
却立西风舞翠茵，一枝枝似拂梁尘。汉宫最妒涂黄额，莫遣霜娥见丽人。
伯起宜横讲殿经，若为临贺复庐陵。朝来冠雀衔三鳣，敢贺先生自此升。
去岁宫花插满头，玉阶端笏觐珠旒。如今沦落江淮上，始觉衰残两鬓秋。
儒林华国古今同，吟咏飞毫醒醉中。多士作新知入彀，画图犹喜见文雄。
出关愁暮一沾裳，满野蓬生古战场。孤村树色昏残雨，远寺钟声带夕阳。
翡翠空间云母屏，宫娥夜坐数流萤。月华淡淡清无暑，笑把瑶笙学凤鸣。
细雪繁飘远近来，三冬佳气一朝回。莫嫌天上琼花晚，元待人间粉艳开。
片石苍苍映莽林，南宫如见拜难禁。牛车若使能移去，卖与侯家五百金。
何处樵人拾古沙，石门风雨闭桃花。相逢为制秋江笠，摘尽峰头万片霞。
入宫几载闭宫门，夜月春光默断魂。非惜黄金轻画笔，从来天赐未沾恩。
商山西头花满烟，画船银烛理丝弦。翠屏何处惊残梦，卧看青天春月圆。
穷檐小市百年州，浅濑平沙万古流。天运人谋镇如此，晚醺时上驿南楼。
一宿秋风未觉凉，数声宫漏日犹长。林泉无计消残暑，虚向华池费稻粱。
古径苔生路已差，无根树上发空花。一番花落成空果，信手拈来是苦瓜。
朝元阁迥羽衣新，首按昭阳第一人。当日不来高处舞，可能天下有胡尘。
我不知人人我知，体交无味亦何为。朝阳鸣凤翔千仞，却是梧桐实未离。
金屋何人贮阿娇，望中宫阙自飘飖。劝君合却漂零眼，随我还山劈荔蕉。
钿轴天章拜异恩，驿骖花骑映朝暾。手持禁钥千门肃，官压东宫二品尊。
台家水利有科条，膏润千年废一朝。安得能言两黄鹄，为君重唱复陂谣。
帝遣银河一派垂，古来惟有谪仙词。飞流溅沫知多少，不与徐凝洗恶诗。
满架遗书墨尚新，立言真不愧先民。后生学问曾何似，也作青宫辅导臣。
今年下诏复河湟，峡路王师出省章。已报龙支新拓境，更开属国处降羌。
谁似南游美少年，扁舟桃叶渡头烟。乌衣朱雀今何在，惟有长干古寺禅。
缺月来照屋角时，西家狗吠东家疑。夜深精灵鬼初动，窸窣古莽无风吹。
宫槐阴合玉堂清，书叶翻香入细听。内苑近来游宴少，太平天子要传经。
九龙山外筑祠宫，崇祀三师敬则同。此礼独行秋远日，身曾逮事乐轩翁。
宫中玉漏迎迟日，天上珠躔丽次星。轩顼圣图光亿载，皇英贤范奉千龄。
日红方是睡醒时，浣濯从容出每迟。帘幕乍开春正浅，细吟生理上花枝。
诗情酒病共谁消，忽忽韶华又半凋。一片雨花春去也，恼人天气是今朝。
早于批𫛥巧于莺，故国春林足此声。今在天涯别馆里，为君沽酒复何情。
万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何。
新荷贴贴铺水面，要渠起立良独难。一朝时至鹤鹭立，清凉月下飞翻翻。
水国禾生秋雨馀，家家生计在樵渔。短镰刈得干芦荻，乞火船头煮白鱼。
只有江梅合是兄，水仙终似号夫人。季方政尔难为弟，每恨诗评未逼真。
朝游北海暮瀛洲，仙佩何年到此游。安得相从问丹诀，春风同醉岳阳楼。
助佛扬名化俗徒，遣邪归正沃心枯。国风雅泰民欢乐，只这和瘟大丈夫。
千秋万古定于一，岂有乾坤属虎狼。六印苏秦寿如石，山东终作一阿房。
兔葵燕麦撼春风，废址颓垣古县封。聚落已迁江上去，隔林已旧雨三峰。
王师一举下河东，好定规摹继伐功。入眼宫槐宜夏日，转头关柳易秋风。
系马荒宫读古碑，寺名犹识小高丽。伤心莫问前朝事，吹落椒花见黍离。
朝辞光化水无泷，搥鼓扬旌下汉江。何事舟人混南北，棹歌不似竹枝腔。
昨日含愁始送春，今朝又复送行人。江头杨柳不须折，那与愁眉替得颦。
搆得茅斋傍玉华，芙蓉伏火炼丹砂。清秋绝顶朝元夜，白露千岩湿桂花。
山在烟霞景在诗，神施鬼设可胜奇。蓬莱飞落宫墙内，祇恐人间也未知。
清晓自倾花上露，冷侵宫殿玉蟾蜍。擘开五色销金纸，碧琐琐前学草书。
季子居高视曷卑，荣公一笑古来稀。当年道左遗何物，不是升堂老敝衣。
寒沙折苇静相依，故国春风早晚归。意外羁栖谁画得，羽毛单薄稻粱微。
邹生但理参同契，陈老今非矍铄翁。岂谓苍生能忘我，世间自有汝南公。
黄宫阳气几潜伸，玉管吹灰适报春。天子只知农事重，躬耕端的为吾民。
长江面面接苹洲，阳鸟偏多水国秋。桂楫兰桡冲不散，枉教回雁说衡州。
风篁岭前烟翠深，水乐洞中韶濩音。分明一曲无弦调，洗尽人间万古心。
朝来候馆唱离歌，客里云山奈别何。忽见陌头千树柳，青青那似故情多。
结庐人境两三间，近傍宫墙水一湾。几度寻君来小次，晚风𫄨绤动微寒。
树色阴森江驿前，渔翁蓑笠隔朝烟。雨中薜荔深藏寺，雾里凫鹥不避船。
秦山渭水尚悠悠，如何草树迷宫阙。繁华朱翠尽东流，唯有望楼对明月。
新拜贤妃国媛才，穹崇品秩视三台。捧麻入谢天恩后，院院嫔嫱展贺来。
长风挂席势难回，海动山倾古月摧。君看帝子浮江日，何似龙骧出峡来。
古有如来号定光，百年真相为重装。面前涌出香炉石，欲使人烧无尽香。
近天尺五鬨车音，此复关门自古今。尽却烦缘留静照，破闲应赖有清琴。
昔入宫中发未齐，尚衣今许入深闺。十年一得君王顾，重为班头捧紫泥。
秋风如此客辞家，重理平生旧帽纱。不是故山无白酒，年年奔走负黄花。
是佛尽居安乐国，无仙不住没愁乡。听教共献天花供，更管清明分外香。
三吴重地古来闻，全楚雄藩更不群。江岸送迎饶竹马，何人不颂大冯君。
使君为政杂风骚，绕郡青山照彩毫。不是赋成相倡和，那须更署范功曹。
珠履三千各赋才，向来门客尽邹枚。高牙大纛鸣鞭去，白日遥登古吹台。
回首高阳二十年，何戡重对各潸然。渭城是处殷勤唱，遮莫明朝送画船。
历世兴亡皆可数，升平不复似今朝。野居兴味应无限，小字明窗拔二萧。
直道难容今古同，江边谁识玉堂公。万言书在人人读，惆怅相看是画中。
京国相逢意共亲，心如秋水气如春。同朝同郡兼同调，二十年来见几人。
露湿晴花春殿香，月明歌吹在昭阳。似将海水添宫漏，共滴长门一夜长。
金粟花开非等闲，月宫分种到人间。幽禽莫占高枝立，留待吾家士子攀。
端本堂中酒未销，侍臣图画写前朝。岂知夜半征车发，雪落沙场雁影遥。
平朝日出殿门开，凤扇双行引上来。遥听太仪宣诏语，罢朝新幸望春台。
十里惟闻松桂风，江山忽转见龙宫。正与休师方话旧，风烟几度入楼中。
日落帘垂春日长，懒晴天气牡丹香。细看月面天然白，不必姚家宫样黄。
从古常闻有漏天，此言恐是里人传。山深自合常多雨，不是娲皇补未全。
嫩晴无日也无风，政是春光酒样醲。行到中峰元未觉，回头已度打头峰。
一朝花睡是归期，欢绪朦胧有枕知。梦欲留郎天不背，觉来浑似别初时。
懊恼嘉荣白发年，逢人依旧唱阳关。渭城朝雨今谁听，砑鼓跳踉一破颜。
绝谷层关路屈盘，斜冈侧嶂石巑岏。今朝驻马桥头立，华岳三峰正面看。
千古争传供奉诗，三郎灰烬巳多时。纵无妃子倾城笑，不使花王听旧词。
小雨疏疏夜放舟，朝来白苎不胜秋。出门却怪青泥滑，定是元龙不下楼。
贺兰山下阵如云，拟报平生未杀身。谁道古来多简策，古来名将尽为神。
一贫彻骨且安贫，颜范虽贫姓字新。任是富豪能敌国，不知身死属何人。
九日重逢恼肺肠，世情底事便炎凉。今朝有酒还堪醉，不信黄花不复香。
明窗松石供琴荐，小鼎山泉煮药苗。乞得奉祠还自愧，犹将名姓到中朝。
江国梅花头并白，高峣杨柳眼还青。八村烟水移春槛，九寺云山借景亭。
一檄风驰万有降，天兵开国古无双。寄声璧月琼枝客，铁锁休夸一苇江。
神物腾空古井存，至今流派尚源源。山瓢汲得天边月，疑是龙珠不敢吞。
杯渡当过白鹭滩，石城春气尚微寒。公台谒罢如乘兴，试访南朝事迹看。
净因曾识楷山东，担板因缘古佛风。后代儿孙仰孤硬，能超五位见芙蓉。
千古文章慧业人，木樨香遍万山春。孔门虽有真衣钵，争较山僧闻更亲。
曲溪古洞白云深，控鹤仙人昔此临。丹灶九还何处觅，幔亭凉月度清吟。
海底金鸡唱夜阑，扶桑捧出一轮丹。朝朝不是咸池浴，那得常新万古看。
望夷宫里失天真，走入桃源避虐秦。背上落红吹不起，至今犹带武陵春。
神如秋水映芙蓉，懒著朝衣听晓钟。笑问仙风谁得似，茅家兄弟跨双龙。
虢国夫人学画眉，宫门催入许先驰。春风十里闻芗泽，新赐金鞍不受骑。
半帆初日皖州城，千古英雄此用兵。金阙剑光腾紫雾，龙眠山色趁新晴。
白发宫娃不解悲，满头犹自插花枝。曾缘玉貌君王宠，准拟人看似旧时。
病怯酒杯微过量，瘦怜衣带颇宽痕。伤心故国迷烟草，秋日荒凉处处村。
沽酒来寻水驿门，邻船灯火语黄昏。今朝始觉离乡远，身在丹阳郭外村。
语戆情知忤要人，此心谋国不谋身。一麾得请天南去，出处应堪白老亲。
眼中突兀蓝田馆，前日空山秽不治。聊遣上人供幻事，戏将方丈纳仇池。
一树古梅花似雪，半临驿路半临溪。美人玉笛吹何处，零落空山鸟自啼。
由来天地有关扃，断壑连山接杳冥。一出纵知边上事，满朝谁信语堪听。
西风花看状元红，芳气纷纷正恼公。莫向人间夸折桂，当年也到广寒宫。
国主张罗网异材，一言隗始自为媒。他年能下齐城者，知自千金市骨来。
今年春晚懒寻芳，独掩寒斋政坐忘。多谢风流濠上掾，凌晨分我一枝春。
平冈百里青草齐，草间鹧鸪朝暮啼。阴云淡日好天气，风捲野花随马蹄。
汉王何事损精神，花满深宫不见春。秾艳三千临粉镜，独悲掩面李夫人。
天际群峰翠竹围，丹台千尺净朝晖。何人脱屐长松下，坐看青天瀑布飞。
陋室维摩病绕身，诗书堆案乐清贫。世间谁似盘沟老，报国归来复报亲。
遥闻歌吹火辉煌，独抚流尘暗洞房。宫禁重重魂梦远，枕边容易到昭阳。
江左名流共往还，白楼何许只青山。不须商略闲今古，物换星移俯仰间。
玉女能歌雉子斑，三城佳丽美红颜。朝朝乞醉君家酒，尽日高眠昼掩关。
秋水澄兮秋日烈，曦耀高悬终古赫。天若不生我仲尼，群蒙长夜谁见白。
伊优肮脏子自择，籧篨戚施我不能。试看洛阳红紫国，何如空谷一枯藤。
春深谷口共腰镰，芒刺时忍玉手纤。谁信吴王宫宴罢，梦回犹惜夜厌厌。
少陵诗诧古来希，老病馀生曷不归。不信神仙不信佛，死时惟裹破深衣。
孝陵松柏贴青霄，凤辇龙旗久寂寥。百岁遗黎应感叹，神孙英武似先朝。
荒堆无草树无枝，懒向行人问昔时。六国英雄漫多事，到头徐福是男儿。
偶作闲身上古城，路人遥望不相惊。无端将吏逡巡至，又作都头一队行。
路入芦沟东复东，翠华高处是皇宫。池塘杨柳秋烟碧，帘箔楼台晚照红。
四面有山皆入座，一年无日不看花。如何又踏朝天路，春水楼船漾浅沙。
东郎屹立向东方，翘首朝朝候太阳。一片丹心存万古，谁云坐处是遐荒。
出入乡关四十期，劳人迎送每惭之。今朝单骑归来速，且喜乡人都不知。
人重朝班恶外迁，一时荣擢似登仙。谁知鼙鼓渔阳祸，不在朝廷却在边。
杂花乱种盘涡底，小屋深居鉴燧心。朝市嚣声那得到，晨昏暑气不能侵。
望云不得随云去，黄鹄南飞万里秋。只尺太行山在目，此心千古共悠悠。
醉翁昔日经行处，遐想英风万古愁。芳草斜阳浑似旧，茫茫江水自空流。
垄上归来跨牸行，扬鞭遥指暮云生。明朝共把春犁去，闻道君王欲省耕。
江南九子云深处，亦有新罗国里人。用夏变夷夷变夏，世间毕竟是谁真。
撤幕风来远更清，窗开野旷见云生。夜深古殿无灯烛，画壁时因掣电明。
转庵老子又多能，意气少年夸五陵。自到玉皇香案侧，退朝犹不废吟灯。
仕宦场头尚协恭，一心为国自相容。结成死党排殊调，报复循环汝国凶。
香歇朝衣懒更熏，梦残宫漏远难闻。漫郎不称青绫被，退士惟堪白布裙。
幽踪野径旧时游，洞口云深变暮秋。把臂不知天上下，一谈千古惘生愁。
春月流辉浸碧松，广庭闲步自从容。几年湖海来京国，此夜空闻长乐钟。
双凤来仪拥翠微，好音和雅乐雍无。太平无象真清泰，山静犹然上古时。
挺锋镇北阐威权，剪伐魔精正法宣。化育黎民臻大道，安宁家国享长年。
长江一苇浪花开，合国咸知不再来。千古凭栏一惆怅，岂知脚下滑如苔。
知君百里鸣琴处，公退千山尽日看。政化有同风偃草，更将馀力拯孤寒。
老榕盘郁植根深，意到扶藜赏绿阴。天理流行随寓足，何心故步与追寻。
翠袖红牙兴尚饶，蜂愁蝶散自今朝。年年荣落寻常事，识得春风恨便消。
怯雨愁花过一春，娇娆半是女儿身。朝来逐伴斗芳草，门外天风吹倒人。
龙见修雩古有名，君王亲出为苍生。炉烟已结氤氲气，雨足森森散凤城。
天气欲晴还欲阴，强扶头起更岑岑。睡魔欲遣茶料理，政恐蔬肠不易禁。
移泉自古奇姜妇，拜井当年羡耿恭。今日杖头分德水，并称忠孝与禅宗。
争抱荆筐拾马留，贫儿朝夕候鸣驺。不知金印为何物，肯要人间万户侯。
瑶池桃实熟三千，西母青鸾五色鲜。知是调羹真相国，伴来梅鼎送凌烟。
英雄去尽山河在，城郭荒凉草树迷。过客无心吊千古，落花风雨听莺啼。
花枝满院朝啼鸟，柳线垂阶晚摆风。霞映夕阳斜拂树，雨添春水细滋松。
五更风露政凄凄，谷口云深路欲迷。马上酒醒天渐曙，如何不听子规啼。
春官尺疏请亲郊，尧舜垂俞重泰交。万国欣闻传盛典，楚臣先敕采包茅。
林风溪雨弄春阴，古屋凝寒午更深。烟火萧条人迹断，自笼双袖听新禽。
一言兴废竟谁明，不重南迁畏北征。二圣凄凉留五国，孤臣呜咽望三京。
锦缆龙舟隋炀帝，平台复道汉梁王。游人闲起前朝念，折柳孤吟断杀肠。
家国兴亡自有时，吴人何苦怨西施。西施若解倾吴国，越国亡来又是谁。
翩翩公子赵平原，漫有三千客在门。上党未归秦将出，长平何限国殇魂。
玳瑁琵琶缀玉环，为囊盛裹绣双鸾。自从学得朝元曲，不对君王不敢弹。
常忆初年十七时，朝朝乌帽出从师。忽逢寒食停供课，正写矾书作赝碑。
秉钺登坛宠圣朝，功成海宇报清霄。幕中拟议多奇策，扫尽烽烟罢戍辽。
果然明尽却无明，到得真明万照生。千古良知孩提子，孩提刚是任天行。
半肩寒拥片残云，七佛相传直至今。破碎不堪提掇处，朝阳正好下金针。
独木桥边倚树根，古藤阴里啸王孙。白云红树知多少，鸡犬人家自一村。
七国纵横事可明，苏张得路信非平。当初天下如何尔，市井之人为正卿。
百战初休十万师，国人西望翠华时。家家尽唱升平曲，帝幸梨园亲制词。
天理须殊本自然，自然天道合无天。一毫小智生穿凿，所性之真已弗全。
著意功名四十年，柳花空满鬓丝边。男儿无补朝廷事，有愧饥餐困即眠。
幽幽池馆锁苍苔，万朵芙蓉取次开。却似昭阳旧宫女，含娇只待翠华来。
神仙遗像出天真，造化胚浑岂易言。访古寻幽空有意，白头轩冕感君恩。
河堤使者酒如泉，仙令婆娑舞膝前。但使双凫似双舄，不愁元日误朝天。
嫩荷香扑钓鱼亭，水面文鱼作队行。宫女齐来池畔看，傍帘呼唤勿高声。
高贤忠义古今同，手笔遗编法甚工。宝轴传家当不朽，追怀馀思凛生风。
玉质纯苍理致精，锋芒都尽墨无声。相如间道还持去，肯要秦人十五城。
踣羽兴刘计有馀，也应黄石一编书。淮阴相国俱人杰，明哲看来太不如。
子作寒梢已逼真，不须向上更称神。由来绝艺知音少，只恐今人过古人。
夜半荒鸡鸣远村，板桥斜出县西门。征人衣上霜如雪，犹未曾承国士恩。
从新梳洗插宫花，欲伴君王作紫霞。银烛夜深人不语，几回飞梦到官家。
云雨朝朝暮暮新，襄王魂断楚江春。武丁曾有中宵梦，惟觅岩前版筑人。
不把山林换市朝，鲜明自是一时标。便令大冶安能铸，傥有小山差可招。
彩胜双双斗凤钗，薄罗金缕燕花牌。宫中先得阳和气，知是春从天上来。
甘心卖国罪滔天，酒后猖狂诈作颠。把酒逢迎酋虏笑，从头骂坐数时贤。
草玄作赋三朝事，流水高山万古心。最喜侯生能问字，何妨钟子独知音。
三尺龙盘古到今，波光凝碧暮云深。沈丝不断应无底，山脚池心彻海心。
群峰九叠势来雄，直作吾儒五亩宫。隔断市廛才一水，读书如坐万山中。
月华特献太夫人，王母桃花莫与伦。散作朝霞与令子，文章丽似上林春。
吴淞江上白云深，一屋诗书万古心。闻说墨池鱼变化，几多翘首望甘霖。
芦湾风带雁声愁，苹蓼花开水国秋。望到钱唐门外路，晚凉人倚小红楼。
□爱王家草圣踪，独于小篆苦留功。何人会得师高意，欲把时风变古风。
多谢侯门接植饶，海棠红药不禁飘。西邻树大东邻荫，雨燕风蝉暮复朝。
惯听山头五夜钟，忽惊孤枕景阳风。明朝乐事知何限，定自无人拜德公。
萝磴松崖几百层，猱攀鱼贯始徐登。昨朝望处今宵歇，岩下云埋入定僧。
奁镜平开碧四围，百重山里亦希奇。写成万古空明趣，只为中秋一首诗。
岁去江城人未归，寥寥心事掩寒扉。明朝一岁知何似，三十年中已尽非。
二月春风澹荡时，旅人虚对海棠梨。不如寄与星郎去，想得朝回正画眉。
休沐寒宵正稳眠，疏迟赢得发黟然。黄杨已受春功薄，犹恐明朝值闰年。
碧芦方沼水潺潺，叠石嵯峨翠霭间。不谓九重宫禁里，忽逢江国好溪山。
荔子丹兮报状元，宫罗轻剪玉肌寒。杏园走马泥金信，何似红尘骑里看。
灵照羁魂章水西，冷风残雪古招提。老怀已作空花看，更把楞严晓病妻。
一自连云栈道开，杜鹃啼血溅莓苔。不如归去无人听，几个朝衣出蜀来。
雨香云嫩散朝晖，细草初肥绿满溪。无数落花莺背上，避人带入柳阴啼。
风流不见米南宫，依旧云林远树重。貌得匡庐旧游处，半江秋色洗芙蓉。
上国归来岁月深，悲嗟脱剑挂高林。欲知不负徐君意，便是当年让国心。
百草头边意已赊，鞭绳放下卧平沙。觉来古岸东风急，横笛一声山日斜。
社公今日没心情，为乞治聋酒一瓶。恼乱玉堂将欲遍，依稀巡到第三厅。
偶对丛条巧栉成，动摇徐步寂无声。仙花不识兴亡事，岂学吴宫响屧行。
花阴匝地鸟声闲，睡起柴扉断往还。意定忽如千古上，欲寻已堕渺茫间。
阳郊陪礼忽三年，目想坛觚切绛烟。今夕纤萝还不动，百神应到紫宫前。
天下苍生望哺深，君家父子总关心。麦舟亦是区区事，薄俗犹能慨古今。
无心随处梦魂安，古柏台深五月寒。自笑青山老居士，松窗闲杀旧蒲团。
诗家赋咏怯挥毫，比象偏难为格高。浑似上元朝阿母，流金铃间赤霜袍。
云水苍茫日欲收，野烟深处鹧鸪愁。知君万里朝天去，为说征南已五秋。
醉上淮山唤八公，白鸾骑到广寒宫。满身香露铢衣湿，十二瑶台月正中。
身佩安危三十年，谗锋虽中节弥坚。古今多少功名在，谁得如公五福全。
丰草长眠境独幽，无营终日傍林丘。任教说法通神理，不为生公强点头。
潮去钱塘王气收，西风黄叶故山秋。杀身报国男儿志，皓首偷生妾妇羞。
越国遗民念帝功，稽山庙貌胜卑宫。少陵莫叹丹青落，纸上丹青自不穷。
先春曾宿紫霄宫，今日重游春正融。谁道居官便跧缩，也能偷暇向忙中。
水精宫阙偏宜汝，铁石心肠肯受欺。应笑蜡梅犹族姓，祇堪薪槱荐晨炊。
新种垂杨可系船，寻盟日日到鸥边。当年曾向巴江泊，政似如今听雨眠。
为谁到古长城外，又自经今战地边。木烛岭空悬素月，炉门山只锁荒烟。
短剑随枪暮合围，寒风吹血着人飞。朝来道上看归骑，一片红冰冷铁衣。
疾风吹雨过前溪，留得馀凉在竹扉。为我拂床仍置席，今朝梦稳故山归。
宫树沉沉锁玉扉，东风犹是度罗帏。此身不及春来燕，又向披香殿里飞。
南朝官纸女儿肤，玉版云英比不如。乞与此翁元不称，他年留待大苏书。
奉命来宣古曲江，春回画戟昼凝香。使君吟到苏州意，愿睹斯民一日康。
黄河流出有浮桥，晋国归人此路遥。若傍阑干千里望，北风驱马雨萧萧。
暮雨朝云巫峡梦，西风落叶洞庭秋。扁舟两屐终多事，短轴明窗且卧游。
残雪初消荠满园，糁羹珍美胜羔豚。吾曹舌本能知此，古学工夫始可言。
安罢储宫便又回，商山高卧白云堆。刘家大事虽能定，也堕留侯计出来。
朝辞北寺五云傍，暮指中流万鹢翔。若过江都应系缆，手栽桃李已成行。
双根古木接枝垂，下有荒坟事可疑。应是芳魂曾未死，故将幽恨表连枝。
木难火齐当缠头，贴地金莲步欲羞。露湿银床人语静，蟾宫九夏是中秋。
妙绝吾宗有旧题，趁晴径过敢留诗。只消记取今朝景，不是乌啼月落时。
倾国名花七宝阑，红娇粉腻怯春寒。长安多少豪华客，惟解懵腾醉里看。
羁縻亦是旧扶舆，割县多年妥服馀。解道行军陶布政，马场狮岭欲安如。
王表闻声莫见身，吴中敬事甚君亲。是知邦国将亡灭，不听人臣听鬼神。
崇朝妒雨损花枝，更著狂风彻夜吹。莫自怨他风雨恶，靓妆能有几多时。
补尽窗棂闭尽门，茶瓯火阁对炉熏。中庭浅水休教扫，政要留看雨点纹。
乘舆十月犹溱洧，子产未知为政在。隔河骑马是何人，下马问讯张东海。
宾客通家似孔融，标鲜满坐有兄风。一时童子即无数，看尔含香入汉宫。
萧条陋巷可希颜，今古何人解订顽。为语故人杨伯子，工夫只在舞雩间。
山寺门前多古松，溪行欲到已闻钟。中宵引领寻高顶，月照云峰凡几重。
玉簪花映清凉国，露泼冰姿日未升。只是旧时香世界，水沈香气自薰蒸。
日暖风和殿宇深，高花修竹啭闲禽。宫娥携手临丹槛，喜看文鸳戏水心。
古寺松轩雨声别，寒窗听久诗魔发。记得年前在赤城，石楼梦觉三更雪。
相逢草草惜流年，共醉灯前兰玉船。还约木犀花发候，长安珂马共朝天。
丹心恋主岁华惊，镜里飘飖白发生。谁为画成忧国恨，关西一片月长明。
莫理城南汶水船，于今诸塞起狼烟。已知宵旰劳明主，不记仙曹侍从年。
蜀庄鸣飞隘九区，超然岂止山泽癯。荒台古井无处所，行子但觅房公湖。
鸥社同盟交最久，兔园授简事堪悲。开元才子多佳句，借向宫人笛里吹。
萧条白石闭严扃，留作游人万古情。犹有山中旧麋鹿，举头如听读书声。
泥根捧入故吴宫，暖力迎随带渐红。栽近木兰殊有意，留连文酒系春风。
战和未定议纷纭，草茅有忠天莫闻。公乎行矣陪国论，毋愧新亭千载人。
谠言直触大单于，赖有阏氏上谏书。若把汉唐宫苑比，玉环飞燕总输渠。
霜飞峭壁夜猿惊，手把松枝叫月明。知有石龛僧入定，朝来不作断肠声。
高标千尺插晴空，俯仰人寰一气中。终日无风铃自语，不知火起梵王宫。
巫岭岧峣天际重，佳期宿昔愿相从。朝云暮雨连天暗，神女知来第几峰。
世代衣冠直汉宫，家声万石旧称雄。丹书映日传江上，白简飞霜出殿中。
一带晴林散晓鸦，山边理棹钓云沙。有人策蹇春风里，应向溪头问酒家。
白鹿无踪古洞幽，仍登绝岭豁双眸。紫阳笑指条山曲，一样淙淙涌碧流。
六经不幸火于秦，日月曾何碍片云。用舍从来关治乱，皇天本不丧斯文。
折臂三公古尚传，神全何必问形全。前身恐是娄师德，试向沙头觅渡船。
翠华南渡济苍生，垂老将观德化成。昨夜行宫传好语，秦川草木也欣荣。
高髻长蛾满汉宫，君王图玉按春风。龙沙万里王家女，不著黄金买画工。
潇潇寒雨湿觚棱，古殿长廊夜气增。此地此时谁得意，龛灯一点坐禅僧。
主伴重重绝世伦，今朝即是旧时人。迷悟是谁堪话会，姚黄魏紫一般春。
一去朝阳寂不闻，西康台北起寒云。梧花竹实年年事，柰此喧啾百鸟群。
洛阳春色古称奇，况复名花世所希。偶阻嬉游同一醉，任从旭日丽朝晖。
娇红娅姹不胜姿，只许行人半面窥。恰似姑苏明月夜，水晶宫殿锁西施。
小宴珊瑚月未明，满堂欢笑杂蛙声。明朝此会知谁续，试把镫花仔细评。
翠竹擎多看渐低，寒梅封厚望应迷。寻春拟趁朝晖出，又恐青鞋湿冻泥。
紫塞黄云万里间，征夫一望总潸潸。今古沙场惟白骨，几人生入玉门关。
国事皆须救未然，汉家高阁漫凌烟。功臣尽遣词人赞，不省沧洲画鲁连。
玉关秋尽雁连天，碛里明驼路几千。夜半李陵台上月，可能还似汉宫圆。
野色晴晖展画屏，绿槐古樾两娉婷。却嫌一带无情竹，只放金华半段青。
楷木天然理最端，孔林千古挺高寒。谁将规作扶衰杖，合与周模一样看。
谁谓伤心画不成，画人心逐世人情。君看六幅南朝事，老木寒云满故城。
相国东郊迓帝师，油幢交映碧参差。都人共喜安舆到，正是馀花可惜时。
落日萧萧天已昏，梅花月色暗销魂。冷风古道无人迹，一树枯杨盖墓门。
行披荦确履苍虬，曲径穿云古洞幽。只尺风烟千里外，居然人境见丹丘。
上得关来似得生，关头行客唱歌行。虚岩远壑互相应，转见离乡去国情。
饥雀喧争蛱蝶孤，锦宫城阙见丘墟。老筌妙意谁知解，丹粉图中有谏书。
细腰宫里芳菲处，唯有金衣公子知。尝笑何郎暮春怨，绍兰只寄一联诗。
觅句逋仙琢肺肝，声名千古冠吟坛。一诗香尽西湖水，白雪阳春和者难。
络纬唤织朝从暮，布谷催耕雨复晴。汝道不如归去好，可将耕织了平生。
朝辞湘楚暮山东，今在蓬莱第几峰。可笑时人空扰扰，武昌山下问骡踪。
君王端的似唐虞，仁政天心若合符。不独四方传瑞牒，灵芝甘露满皇都。
治定功成第四朝，八音纯绎度英韶。仪凰舞兽今千载，还见安安似帝尧。
双树阴阴落翠岩，一灯千古破幽关。也知诸法皆如幻，甘老烟霞水石间。
东野龙钟衣绿归，溧阳何足处男儿。微生纵有孤吟癖，尚拟朝端振羽仪。
偶出云泉谒礼闱，篇章曾沐汉皇知。无谋静国东归去，羞过商山四老祠。
朝来车从访郊坰，水绕衡门竹更青。一见不题凡鸟去，分携空过白湖亭。
亭畔频频赠一枝，欲开犹似未开时。直愁秋气催花早，莫怕吴王宫里知。
澄心茧纸墨花香，上有元晖古印章。怪底径山山寺里，老僧衣袖著潇湘。
不寒不暖杏花天，争看蚕丛古寺边。旧日尚留耕雨具，新年难得买花钱。
少年病肺不禁寒，命出中朝敢避难。莫倚皂貂欺朔雪，更催灵火煮铅丹。
踏遍红尘四百州，几多风月是良俦。朝来应笑酡颜叟，道不相侔风马牛。
烟愁雨啸奈华生，宫阙簪蕖旧帝京。若问古今兴废事，请君只看洛阳城。
漫怀家庆感晨昏，国士须凭国士论。闻道阿翁将阿母，花间长日醉清樽。
前朝缔结梵王宫，秘咒长因乞岁丰。隆报自惟追广孝，修除真可效臣忠。
山水遗音识者稀，浮生幸有故人知。明朝又向江头别，安得黄金铸子期。
安边治郡蔼仁风，竹马欢呼迎送中。恺悌真为民父母，怀恩何处不儿童。
把酒何当作寿卮，春林花落鸟衔时。蓬莱宫阙遥相对，抚景宁堪今昔悲。
人心显著道心微，体认深时始得知。若不沈潜格至理，虽多言语亦奚为。
去年连骑出天波，共爱晴旸景气和。又喜游从经岁月，西城宫树绿嵯峨。
治生何用学陶朱，少许能悭便有馀。惜酒已停晨服药，省油仍废夜观书。
泾川游女汉宫妃，压倒渠侬金带围。吾府只今虚席在，栈羊酾酒送公归。
夜梦俞音出帝闱，朝来江雨已生肥。扁舟载酒吹长笛，未减辽东独鹤归。
间关薪胆有谁知，正是苏台歌舞时。可惜不如陈后主，吴宫无井号胭脂。
俨然云转与风回，故国人看但石堆。犹有鬼神供职守，不移行列待将来。
谪下司花小吏身，芳菲国里散精神。轻红重绿争妍媚，少个蜂王未当春。
幞被蹉跎老江国，情人邂逅此相逢。不随鸳鹭朝天去，遥想蓬莱台阁重。
故国名园久别离，今朝楚树发南枝。晴天归路好相逐，正是峰前回雁时。
寒谷由来不识春，可怜金殿解宫轩。哀王孙有秋来月，几处愁人不掩门。
朝野皇皇意独闲，依然草树八公山。谁知秦晋兴亡事，祗在先生一著间。
使君一日去沽头，父老儿啼妇女愁。依旧沽头成白草，荒烟古树挂猕猴。
馆娃宫里柳摇摇，恰似春风舞细腰。今日更萦前日恨，送行何惜折长条。
正气棱棱数抗颜，忠臣巷遇古来艰。笑中予戟元非远，只在迟回匕箸间。
立朝才薄幸潜郎，出守恩优便养堂。赖得同僚借河润，坐令尸禄荷龙光。
片素生烟古色浓，碧桃花树劈春风。吹箫仙子今何在，正好骑鸾向此中。
不怕滩如竹节稠，新滩已过可无忧。古妆峨峨一尺髻，木盎银杯邀客舟。
去年元日步瀛洲，兽舞天墀拜冕旒。山驿今朝一樽酒，微臣身在岭南州。
深宫春暖日初长，花气浑如百和香。睡足倚栏闲坐久，琵琶声里拨当当。
壕上朝来眼顿明，小风浅水写秋清。新霜杀尽浮萍草，放出靴纹水面生。
陆贾城边旧识君，重逢已是法王身。名山我亦行将遍，国土归来得几人。
静坐焚香一亩宫，灰心槁念夕阳中。那能滥作吹竽客，凭几萧然万虑空。
滕王高阁几登临，南浦西山自古今。最爱天边双白鹤，数声鸣和五云深。
半点缁尘不肯容，古来卓行许追踪。东风门巷多桃李，雪后徂徕一树松。
明河楂上有仙翁，犯月撞星列碧穹。金阙东边银榜处，大书天地长男宫。
丝丝柳翠连云幕，点点鸥轻漾晚波。时事无心随兴远，日长闲处理衣蓑。
水平波淡绕回塘，鹤殉人沈万古伤。应是离魂双不得，至今沙上少鸳鸯。
西过泸洲是纳溪，锦江还在纳溪西。此去家乡五十里，青山朝暮对猿啼。
暮云已过复生朝，出岫无心任驶飙。撩乱征人情片片，峡边疑有奏云谣。
琼楼仙子赐金冠，贝锦霞披列上官。昨夜玉皇巡幸处，东风南国最先观。
回廊曲径入荷花，斜隐珠帘半面遮。欲绣鸳鸯嫌未似，且抛针线理琵琶。
去年此日泊瓜州，衰柳萧萧系客舟。白发天涯叹流落，今年对雨古宣州。
天地斯人术比精，白头何限古今情。尼丘肯与陵阳别，万古斯文只子平。
朝班翼翼布鸳行，三卫森严殿砌旁。遴选亲勋先许进，校员多是补中郎。
千官朝谒五门前，一路春风蜡烛烟。宫漏乍停班已定，紫云开处望尧天。
惺惺石上坐频呼，绝后依前又再苏。自古自今无变异，直教觑著眼睛枯。
朝来风雨正凄凄，怅望烟波云树低。读罢离骚闲伫立，青青芦叶鹧鸪啼。
宦薄身清职事闲，每蒙骑马扣柴关。朝来喜色盈眉宇，又向金陵饱看山。
恋阙思家两系情，君王恩重屡留行。欲知去国迟迟意，三日秪趋一日程。
古来富贵蹈危机，乐性安贫莫谓非。未及功名苍鬓改，欲从疏懒五湖归。
羽葆霓旌翳石根，蓬莱云气伴朝昏。仙人细酌长生酒，闲看苍龙子又孙。
自古诗人少显荣，逃名何用更题名。诗中有虑犹须戒，莫向诗中著不平。
金母云𫐌宴紫楼，露寒仙掌汉宫秋。笑渠刘彻无仙骨，种得桃成已白头。
诏赐田租墨未干，诛夷顿失主恩宽。一朝罢却军兴费，四海疮痍动地欢。
嘉陵南岸雨初收，江似秋岚不煞流。此地终朝有行客，无人一为棹扁舟。
高竹深溪春事幽，文章千古说风流。我今犹恨当时笔，欠写新亭一段愁。
娇丛离陆不胜春，春盛还归春主人。若使花情犹识旧，此朝投报莫疑新。
潢池东定得西还，病后涂中竟鲜欢。为许朝来有新喜，庭闱一骑报平安。
阁依云谷古今殊，瑞应鹅飞往事无。只欠有无争太极，他年应作小鹅湖。
橘花如雪细吹香，杏子团枝未可尝。行到陈朝枯柏处，孤山山背水中央。
绿树江南啼子规，落花流水洗胭脂。无情风雨朝朝恶，误却归来海燕迟。
深宫露白井梧黄，小院流萤月似霜。明月自圆团扇歇，不教秋思入昭阳。
春霖朝罢客西东，雨足泥声路未通。独爱千峰最高处，一峰初日白云中。
石门抱被云湿衣，流水聒耳无是非。海潮夜语梅花戌，起看扶桑朝日辉。
惇史曾闻古有之，风流犹在汉文时。圣朝恩典还三代，笑对峨冠咏寿诗。
分付诸儿自致身，朝阳阁上看长春。梅边认得真消息，往古来今一屈伸。
忆昔西施人未求，浣纱曾向此溪头。一朝得侍君王侧，不见玉颜空水流。
家住稽山剡水头，陈玄毛颖忆同游。荣封楮国金符在，尺素修成五凤楼。
深宫华气接蓬莱，日日题诗上紫苔。一夜雨声无处著，尽将秋色过江来。
秋草萋萋秋露湿，鸟道崎岖行不得。我欲乘风借羽翰，朝游三岛暮北极。
泥仙高退故难量，国子先生更善藏。不枉中朝推范吕，小申公畔有荥阳。
徽音有永坤宁殿，内助无劳德寿宫。未问夭桃与秾李，先须歌咏二南功。
几度驱车上京国，五更归梦绕云林。丹炉火伏虎书卧，石钵云寒龙夜吟。
长城在秦那在齐，齐山古寺春草萋。千载哭夫能变俗，至今犹说杞梁妻。
盘古山中太始雪，六月天边万里风。下界并愁炎火劫，丈人长对水晶宫。
始知无怨实为难，至乐谁如孔与颜。误把古人轻易看，精修从此可容闲。
昔年端冕在枫宸，治化流行疾若神。万国车书归一统，四方风俗尽还淳。
窗间舒日渐融融，曳杖逍遥百虑空。千古吾心谁乐与，首阳花草自春风。
兰芳切禁当门种，李苦何伤并道生。自古英雄足猜忌，莫教身外有浮名。
夷甫清言百不知，山公日醉习家池。晋朝将相元如此，石勒刘渊自奋飞。
逃名唯有一渔竿，何必芬芳比蕙兰。时主亦知怜晚节，满朝歌赋饯黄冠。
古柏参天鹤不归，空馀池水澹清晖。当时遗舄今安在，应作双凫过水飞。
海上风光入暮春，使轩轻过古城垠。琴台此去犹千里，已有先声慰昔人。
不得鱼鲜收网归，何须惆怅立斜晖。来朝网得鱼成篓，换酒无劳典旧衣。
一峰凝碧倚晴空，一水萦纡一径通。中有幽人曾说古，谁知高兴与今同。
千岩万壑翠重重，海岛蓬莱有路通。古树林深人不见，烟波曳网载孤篷。
五国城边掩泪时，汴梁宫阙了无遗。争如鸲鹆知春意，犹占东风第一枝。
勋业文章各致身，精神未易写丹青。八朝三百年间事，付与承明著作廷。
舟移泽国暮烟长，望入沧波思渺茫。遥忆郡斋清绝处，万山孤阁夜焚香。
新烧铅粉作春红，病扫双蛾淡复浓。宫样云鬟巧妆束，不知愁里为谁容。
夙昔分符结主欢，今来相国岂微官。也知合有抽簪日，且向山阴雪夜看。
释迦八万四千塔，一在江南古道场。无碍展开青髻发，最初分得白毫光。
雨过山溪生虎迹，云归岩洞长龙威。烟钟古寺敲残日，樵笛一声江鸟飞。
半夜摇船载内家，水门红蜡一行斜。圣人正在宫中饮，宣使池头旋折花。
何处笙歌酒入唇，应惭忍渴望云人。朝来顿觉西山黑，农圃欢声总是春。
妍媸今古一临流，颦笑东风秖自羞。拄杖他山还采药，药苗春好更何求。
十洲宫殿海漫漫，天上人间是可观。风袅长空清境界，凡夫兴念大应难。
蒙茸披尽自成蹊，两扇岩扉向日齐。说与白云休锁钥，留将千古指人迷。
镜里容颜只自知，承恩犹记昔年期。晓莺啼上宫门柳，又是长安二月时。
渊明千载我知音，纵有冰弦不鼓琴。闻说商于寻绮角，寂寥谁识古人心。
乘骑导从朝陵日，漫山桃李花如织。好风吹散半空云，丽日放将新霁色。
长恨飘零入洛身，相看憔悴掩罗巾。后庭花落肠应断，也是陈宫失路人。
寒食宫中也禁烟，郁金堂北画鞦韆。梨花明月皆如雪，时送清香到酒前。
一犁春雨润新田，小犊还宫老牸眠。笑摘园蔬漉村酿，夜灯儿女说丰年。
掣电追风古见称，驽材空负渥洼名。何如手植青藜杖，云屦风裾自在行。
已到平生未到山，朝来白水涨田间。要须乐事成三绝，更倩诗翁露一斑。
春丛绀碧杂殷红，不受中书旧日封。嬴政少恩君幸免，年年何事只书空。
斯世人如上世人，游鱼天外不惊纶。百年治乱无闻见，却笑桃花更避秦。
干戈催我出青山，深愧名闲实未闲。久别故人思一见，朝朝朝雨隔西关。
古铎摇风语夜凉，露漙莎径咽寒螀。更长展转难成寐，拟问希夷觅睡方。
乐天妙语过鸡林，平处犹为治世音。豁达如今唯李老，不妨风月自闲吟。
晚来晓起满炉红，潦倒无能一病翁。因忆古人生意在，正当腊月有春风。
看尽人间古与今，苍颜一任藓苔侵。岂惟有面如人面，更喜无心似兽心。
纤眉丹脸小腰肢，宜着时新峭窄衣。头上宫花妆翡翠，宝蝉珍蝶势如飞。
鹅黄满壶载船头，酒能解愁人自愁。长堤车马如流水，朝来莫去几时休。
黄云白日暗寒原，鸿雁无声度塞垣。自古客行愁道远，纷纷薄木锁侯门。
万桂丛中不记年，行藏极处只由天。朝回若问南湖叟，依旧山边复水边。
小雪晴沙不作泥，疏帘红日弄朝晖。年华已伴梅梢晚，春色先从草际归。
王郎家近石田溪，溪上行人古路迷。王郎家苦了无事，自沟溪水灌蔬畦。
圣贤自古执其中，允执此中万理通。万理由来心自得，心同方是理大同。
黄金不买画图中，从此春花闭汉宫。到得君王识倾国，无人主议罢和戎。
野外寻花共作期，今朝出郭不相随。待君公事有闲日，此地春风应过时。
岩花消息晚来风，透出长林万万重。一句好诗拈不出，乾坤都属广寒宫。
董奉门前朝暮霞，无时不是杏开花。桥南人渡迷桥北，问道花开第几家。
新种梅家萼绿华，缘渠关念似痴家。不知青叶朝何似，展转残更听过鸦。
自古匡庐是胜游，谪臣何敢计淹留。城中未有看山处，客馆僧坊谩举头。
客中时序又匆匆，孤坐初春小雨中。弄水攀松去年事，令人忆杀洞霄宫。
一片晴云天上流，忽闻歌响驻红楼。阳台昔日随神女，雒水今朝倚莫愁。
昨日张帆著翼飞，今朝风送蹇驴骑。吴淞山水夙所爱，得意还教多赋诗。
明开暗合似知时，用舍行藏诫在兹。绿叶红葩古墙畔，风光羞杀石楠枝。
汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
辘轳宫井散群鸦，左掖门边览雪华。分赋琼英能几日，大棋山外望归槎。
湘浦朝看宿雨晴，隔林犹听鹧鸪鸣。碧云风净凉生后，顿觉烦襟分外清。
远从胡国著芳名，移向羊城百亩清。浴罢晚风吹末利，沿街都是卖花声。
暖日催花落夕曛，轻雷一夜变重云。安舆少滞无多怪，涩雨悭风自古闻。
千载良谋何太劳，夕阳城下水滔滔。古来难得刘弘度，十六王头授佩刀。
莫年身似杜陵翁，流落乌蛮白帝中。圣主哀怜不终弃，乞祠却得水晶宫。
玉姝眉黛翠连娟，弄翰闲题小碧笺。人世愁多无著处，故应分与蕊宫仙。
巡檐修竹晚风敲，古寺僧归月下桡。童子闭门无一事，只须清坐过中宵。
三教根源本自同，愚人迷执强西东。南阳笑倒知音士，反改莲宫作道宫。
音官始奏融风至，御水初传晓冻开。寒漏催将仙腊尽，春旗飞入贵宫来。
乌雀春喧喜事重，天香国色倚东风。宫车北望滦阳去，锦绣繁华一梦中。
我自穷愁坐缀文，何堪见子可怜生。两穷政好同诗社，一战犹须倩酒兵。
古寺重来感慨深，小轩仍是旧窥临。向来妙处今遗恨，万古长空一片心。
葵萼已倾朝霁日，榴花犹染晚归云。不知荷盖添多少，定自湖光减几分。
蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
梁山博望两峰尊，万里长江此大门。不使南朝长有此，茫茫天堑复何言。
自得城隅水北居，西湖幽讨句全疏。今朝掩簿抽身出，更向谁边不一书。
临临春去却成晴，花落无声片片轻。一句杜鹃香国泪，半帘皓月故人情。
四辅论思政事堂，尽收才杰置周行。掖庭职事分司局，铨择皆由紫极房。
一道温泉绕御楼，先皇曾向此中游。虽然水是无情物，也到宫前咽不流。
论相何如只论心，无心无相更难寻。清风独卧羲皇上，床下明朝拜后林。
阊阖风来玉佩珊，洞庭秋入泪痕斑。至元朝士今谁在，翰墨风流满世间。
不恋经商利万金，晚来古路问家音。分明得报尊亲健，争奈难平喜惧心。
佳节宫中降五丝，宫衣结束彩相宜。只因缕缕恩常在，愿得年年奉玉墀。
晓灯垂焰落银缸，犹自春眠近小窗。唤醒玉人莺语滑，宝钗敲枕理新腔。
龙舟争快楚江滨，吊屈谁知特怆神。家酿寄君须酩酊，古今嫌见独醒人。
中庸今古几人通，这个机关自不同。笑杀西天青眼汉，强分南北与西东。
芙蓉城上草萋萋，吊古徘徊日欲西。帝子不来花蕊去，荒宫无主乱鸦啼。
笠戴圆阴楚地棕，磬敲清响蜀山铜。秋来说偈寅朝殿，爽爽杨枝满手风。
华阳隐居空旧名，曲林精舍筑新成。山头一片青苍石，领略高人万古情。
眉目棱棱有古风，却疑曾作钓鱼翁。一竿明月空抛掷，谁道烟波无处穷。
馀庆悬知积德深，昭昭神理古犹今。寄言戏彩贤孙子，食息无忘爱日心。
争先报国耻非夫，过后论功失故吾。志士斗量贤士少，赤松游处智名无。
乾坤万古几昏晓，兔走乌飞不暂停。去日荻花秋索索，归时芳草又青青。
昔奉安车共入关，拟于此路复南还。今朝独向江东去，泪洒西风草树斑。
何代灵龟下石潭，古藤疏竹小溪南。清光倒浸玻瓈影，剩照霜前颗颗柑。
北邙翁仲拱朱门，玉碗时惊古帝魂。谁似孤山一抔土，梅花依旧月黄昏。
吴兴邑治孰为优，少府才华不易求。独柰别君成企伫，王河残涨晚悠悠。
花老春深燕子飞，越王宫阙总熹微。青囊赤枣今何在，赢得丹岩旧草衣。
修竹成林碧玉攒，几枝荣茂可栖鸾。瑶宫月白风清夜，谁共庭除一凭栏。
可怪梁朝几帝王，丘墟万里变农桑。修文偃武如何故，町疃江陵尽鹿场。
腊祭精严古院幽，邻房不敢对茶瓯。何时芒履扶筇竹，度岭相寻溪岸头。
元祐诸公秉国均，诏条先请惠吾民。孤雏腐鼠何劳逐，准拟朝廷政事新。
黄宫小朵缀金铃，风动花枝似有声。曾忆绛罗帏幄底，飞来山鸟亦相惊。
脚底何曾路不平，薰风秋气往来轻。珠江吞却鄱阳月，百粤长空万古明。
孝义忠贞萃一门，声画籍籍动乾坤。千秋万古名犹在，此日维新有令孙。
路分青草曲如蛇，五里清浮直更斜。晚磬忽从林外出，梵宫应被白云遮。
高风千古镇浮华，儗酌寒泉荐菊花。江上一株红带雨，丹青同日到山家。
卢生吮笔写三香，海上仙人欲取将。宫阙凝酥春雪霁，好留屏曲写孤芳。
数亩檀栾古道边，亭亭气慨上参天。未应霜雪能摧抑，不用行人叹可怜。
海花争让候榴花，犯雪先开内史家。末客朝朝铃阁下，从公步履玩年华。
浅滩近渚沙相接，水落渔人朝暮涉。摵摵风鸣若雨来，绕堤吹散乾荷叶。
纷纷应接使人愁，与子从容喜问酬。他日故将泥自庇，今朝欲以雨相留。
深宫饱食恣狰狞，卧毯眠毡惯不惊。却被卷帘人放出，宜男花下吠新晴。
春尽枝头始见花，风流何处委黄沙。寻常百姓今犹少，飞入清寒古佛家。
匏叶谁歌数问津，朝来埼岸水痕新。萧萧馆畔蜻蜒舞，不避双林把钓人。
瞿塘事去已千古，芦荻花飞两岸秋。四海升平有今日，卧吹箫管到杭州。
十日花时九雨风，年年百五病愁中。春寒不禁香篝火，红蜡青烟忆汉宫。
新月初明杨柳风，扁舟刚泊梵王宫。颠狂竟夜同僧醉，漏尽船开是梦中。
樱桃红熟覆黄巾，分赐三宫遗内臣。拜跪酬恩归院后，金盘酪粉试尝新。
琴绝休悲大小弦，长贫长病岂须怜。朝春暮绩生尤苦，争得魂归自在天。
安肆真同鸩毒科，君言虽苦未伤和。解嘲却是生回互，政恐纷纷事转多。
四面山屏叠万重，古岚浓翠锁寒空。清秋独倚危阑立，身在琉璃世界中。
客里相看常草草，酒边一笑莫匆匆。明朝各自东西去，回首江山宿雾中。
水秀山明仙佛国，天开地辟帝王家。欲穷胜赏人非昔，独立西风夕照斜。
高卧东山意豁如，端然笑咏只清虚。晋朝负荷伊谁力，堪叹身亡国亦除。
曾怜古调背同时，廿载心期老曲师。为是唱情听不得，鬓边先着几茎丝。
南国春深雁欲回，湘江花浪一帆开。知君不为骖鸾去，直为渊明五斗来。
参差台殿接烟霄，履舄交加万国朝。门上优伶呈法曲，太平腔板合鸾箫。
古岸新花开一枝，岸傍花下有分离。莫将罗袖拂花落，便是行人肠断时。
梅是钱塘小陆心，终朝不见已伤神。能令掌上孤标出，赖有青门与写真。
仙葩簇玉凌波出，白羽摇风翻翐翐。主人好事集宾僚，明朝有意还来不。
老大初教学道人，鹿皮冠子澹黄裙。后宫歌舞今抛掷，每日焚香事老君。
莫笑山家拙治生，正缘亦足得身轻。满炉葑火浑家暖，一碗松肪彻夜明。
去时吊古愚溪上，归日读碑浯水边。不似柳州终抱愤，应同郭令欲扶颠。
蕉向心中抽叶叶，凌朝露重苦低垂。深秋子熟香甜甚，持作酥醪不用炊。
满树铁冠琼树枝，樽前烛下心相知。明朝又与白云远，自古河梁多别离。
朝言云梦暮南巡，已为功名少退身。尽握兵权犹不得，更将心计托何人。
国艳冰姿非世妆，忍教腊雪苦韬藏。昔年曾醉万松岭，尚友诗人苏与黄。
城西山峻火云峰，丹梯无路蹑芙蓉。白石寺前堪避暑，昨朝雷拔殿坛松。
近时洛社名真率，箪食壶浆取次游。试问西来老朝散，可能同志便相收。
马踏红尘古塞平，出门谁不为功名。到头争似栖禅客，林下无言过一生。
转枕依然梦不成，小窗颇觉晓寒生。昏花却怕宫莲照，垂下纱幮听六更。
方程古墨欲收齐，磨尽松烟苦墨西。有子殷勤将代汝，研池先与洗澄泥。
空庭老树并苍苍，密叶曾经使者霜。南国久无王化及，好留春色比甘棠。
蓬莱宫阙有神仙，解释春风欲斗妍。不是殊狂曾迕物，肯将飞燕谓当前。
玉立红妆照画船，终朝寒梦不成眠。风流何处王公子，落尽莲花玳瑁筵。
法云尝负没弦琴，有曲古名清夜吟。心指寂寥谁肯顾，遇公倾耳作知音。
牢盘白雪是丹媒，解活民生富国财。巨浸无边归掌握，共知阴德鼎方来。
记得诗来半说花，不言长道苦风沙。知公不薄峤南使，政似昔人何以家。
翡翠帘栊白玉宫，碧云无影佛灯红。夜深下界行人绝，一片经声在半空。
刺襄豫让不日死，立武程婴冠青史。燕山义士张伯宁，千古英名高二子。
朝来报道牡丹开，拚取红纱护锦堆。痴蝶贪香寻不得，绕儿衣袂百千回。
将军舍下雀罗宽，骠骑营前万马攒。冷暖不随时俗变，古今惟有一任安。
饱参衲子一千指，古格丛林二十年。想见升堂提祖令，道容水雪照人天。
攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。
灵均沈湘陶令死，篱下寒香久无主。江边一笑倚清秋，烂漫西风几今古。
劳将白叟比黄公，今古由来事不同。我有商山君未见，清泉白石在胸中。
百年世禄焕纶丝，身隐新朝志未衰。姓氏下邳桥上客，一篇仍似授书时。
句容古县频来往，万转荒溪出乱松。画里茅山依旧在，白云开处见三峰。
崇岩百丈俯芳洲，壁立当霄据上游。一任浮云自来往，巍巍巨镇古今留。
朝乘铁獭上青山，最滑春苔乱石间。出入白云胜蜡屐，玉骢虽贵未应闲。
已知羽驾朝金阙，不用烧兰望玉京。应是易迁明月好，玉皇留看舞双成。
朱雀街头观阙红，角门东畔好春风。人家一样垂杨柳，种入宫墙自不同。
楚王下见溯江舟，岂是城隅沮洳头。自古循名多失实，不妨犹记旧风流。
师说古香寮旧开，鲍照曾为惠休来。至今猿鹤犹知敬，静对寒星礼碧苔。
楼烦一片古风沙，吹乱愁心似雪花。宁武关前别君去，梦魂犹自怯秋笳。
伟岸棱棱似立朝，巍峨冠剑想风标。可怜有貌无肝胆，何用昂然近紫霄。
幽亭构得倚沧洲，水国凉多五月秋。面面曲栏尘不到，藕花香里看眠鸥。
亭亭孤塔耸青霄，常与云林伴阒寥。欲谢微官居胜境，恐因凉德负清朝。
铁柱旌旗白昼悬，浔阳烟火上薰天。羽书夜报鹰房里，骏马朝鸣虎帐前。
日日来寻坡上梅，枯槎忽见一枝开。广寒宫里长生药，医得冰魂雪魄回。
风肃西山木叶飘，斋宫谒罢昼萧萧。从臣剑佩纷如雨，又报胪传促午朝。
丝抽霜藕织仙衣，立近芭蕉怨落晖。踏破绿苔罗袜冷，宫前昨夜有霜飞。
从来重九如寒食，天气微阴正自佳。莫问茱萸赐朝士，一尊随处有黄花。
瞿塘峡口江声急，古木阴中白帝祠。犹有馀灵凭险阻，往来舟楫祷安危。
古邑居民半海涛，师来搆筑便能高。千金用尽身无事，坐看香烟绕白毫。
问囚推案朝还暮，危坐不知春浅深。今日檐间看风色，一株红杏暗惊心。
玉峡山人雪满颠，初承徵诏远朝天。赐归还向峡中去，春雨沤波好放船。
后湖醉卧已仙去，但有言句留人间。文采风流照千古，罗浮谁复遗金丹。
象戏宫娥共雅欢，团团犀玉布牙盘。蹉车避马寻常事，却是堤防叠炮难。
未世诗篇百态新，五言苏李等遗尘。不知覆瓿销沈处，枉却前朝几许人。
福星谁遣出虚危，帝念鄱人因数饥。试问公来若为政，皆言吏瘠与民肥。
沙场尺箠致羌浑，玉陛朝趋雨露恩。自笑百年家凤阙，一生肠断国西门。
郡人方切望云霓，忽见高田水入低。正好归田饱黄犊，不须骑马听朝鸡。
吴甸落花春漫漫，吴宫芳树晚沈沈。王孙不耐如丝雨，罥断春风一寸心。
孤云野鹤任天真，乘兴游梁又适秦。兴去却归南国去，黄山何谢武陵春。
烟笼庭树水侵阶，隐隐轻云细雨来。爽气已添烦暑退，好怀千古一时开。
扬子江头潮退迟，三宫船傍钓鱼矶。须臾风定过江去，不奈林间杜宇啼。
三伏金藏暑正隆，火云万里日轮红。禁中自有清凉地，不借麻姑避暑宫。
枉教一月费春风，不及朝来细雨功。草色染来蓝样翠，桃花洗得肉般红。
重译新离越裳国，一枝都掩桂林香。养成崖谷黄蜂蜜，羞死江湖白藕房。
万古春城碧草还，苍台只在白云间。竹林北望风烟动，寂寞苏门更见山。
芸阁兰灯利断金，骊驹朝唱白头吟。恩波阔处多鱼雁，细写岁寒松柏心。
眼见东风愁不反，朝来梅雨催春远。阶前落尽百端花，懒俟今宵苔卧稳。
三髻山童喜欲颠，下山迎我拜溪边。松阴拂罢苍苔石，接竹穿云理旧泉。
舒啸闲平理乱心，古来贤达几升沉。只宜一唱紫芝曲，不用三思梁甫吟。
箕敛陈逋不问年，里胥促迫政骚然。关讥在野重为阱，敢望公家不税廛。
西苑池台驾幸时，内家朱毂尽陪随。满宫学士多题咏，不减词臣应制时。
远师驺忌鼓鸣琴，去和南风惬舜心。从此他山千古重，殷勤曾是奉徽音。
谋国吁筹开布泉，涓涓滴滴涴眉然。明农若为匡时策，自把犁锄望有年。
秋晚红妆傍水行，竞将衣袖扑蜻蜓。回头瞥见宫中唤，几度藏身入画屏。
九陌风和不起尘，平湖冰解欲生鳞。往来朝暮纷如蚁，得见新春有几人。
粉容冰艳玉玲珑，此外评花四海空。可惜国香天不管，吹开吹落任东风。
大雅清风久不闻，一杯聊为洗荒坟。朱弦三叹无今古，说与江东日暮云。
官柳乌啼曙色催，满衣风露早朝回。归期想在重阳后，为报黄花缓缓开。
宫罗支请银霜褐，彻夜房中自剪裁。明日看花西内去，牡丹台畔木瓜开。
和宁沙中朴樕笔，史臣以代铅椠事。百司译写高昌书，龙蛇复见古文字。
煌煌灯火万家新，和气薰涵太古春。有酒不妨连夜饮，金吾同是座中宾。
朱陵桃子千年实，楚国连城三献非。凤翥乍书花自雨，龙睛才点画能飞。
却是悲秋感慨同，片心先与曲相通。莫将杨柳因风去，裒谢伤心在六宫。
暂去还来不记年，清朝又发庾楼前。莫教折尽临江柳，留得重来好系船。
苍苔迹在堂无燕，绿水痕生沼自鱼。回首钓游徒感慨，何时复古喜而书。
山形云染翠屏曲，溪色练铺银汉东。楼台一轴古今本，行者往来图画中。
汉家争道孝文明，左右临朝问亦轻。绛灌但知谗贾谊，可思流汗愧陈平。
呼童扫石坐清阴，四缕宫商起月琴。流响遏云凝不散，松风琴瑟和馀音。
万壑千岩拥越冈，朝陵追念旧天王。自嗟无路攀弓剑，尚忍兴言及虎狼。
暝紫朝青千万层，使君衙退剩登临。东华明日软红里，欲看此山无处寻。
国家贡赋有常程，郡邑均输不取盈。蠲贷屡烦优诏下，要令民庶总安生。
庵在深村翠岭坳，狂风捲尽屋头茅。断椽破壁何时理，卧看松阴月转梢。
回首横枝千万条，可怜烘日欲冰消。谁知寂寞临溪壑，却解和羹荐庙朝。
长枕三郎作颂时，桂宫兰殿重含思。宁哥可是知人意，小院梨花玉笛吹。
登临不但为山水，玉节政尔观民风。因君引我看胜处，诗在千山烟雨中。
腊雪连朝冷气严，喜闻宜麦更宜蚕。老夫正为苍生幸，冻死穷庐分亦甘。
道傍女予双髻鸦，两足如雪踏纺车。村庄人家只如此，齐宫步步生莲花。
干戈罢却复何言，六国风清令不传。犹有当时太平意，尘埋三尺髑髅前。
先朝谁进林家墨，曾试龙楼凤饼新。玉砚光华云彩动，殿中书诏赐功臣。
马蹄频踏暮街尘，理寺归来月色新。静室有心空自省，忘言相对是何人。
堆青积翠耸□□，□□峥嵘古寺深。此画老钱暮年笔，真成一纸直千金。
圣主龙飞才十日，微臣得郡古严陵。诏书又趣归天阙，愿竭孤忠赞中兴。
广寒世界仙家种，金粟如来佛国花。多谢高人分惠我，一枝和月到山家。
相逢一笑浙江滨，朝市谁云喜脱身。指点乡关有滋味，诗来尤足洗缁尘。
天上莨常宫又成，文章只数老玄卿。五云阁吏亦谪世，牛鬼少年专盛名。
宫院沉沉日似年，水晶帘卷理遗编。劝君只看班姬传，莫续胡笳十八篇。
冰屏四合响流泉，白玉杯盘奉御筵。纵有炎蒸无处入，水晶宫阙会神仙。
此卷题来墨未乾，诗才如此古今难。山翁肉眼何劳见，请与人间道眼看。
洞口桃花下碧池，凌云赋就及当时。甘棠仰止垂高荫，文运新兴政在兹。
张古山前溪水横，几回吟眺上孤城。愿君为政如溪水，纵有风波不改清。
名花倾国不凡材，池馆春深尚未开。风雨一宵桃李尽，异香清晓九天来。
见说书窗暂卧龙，神传妙诀助奇锋。也知外国人争学，惟恨无因乞手踪。
小小宫娥近水居，雕楣绣额映清渠。忽然携伴凭低槛，好是双莲出水初。
莫谓娥眉不受怜，宫中元自妒婵娟。亦知白璧终难掷，何事青蝇但屡煎。
国色双花相并栽，周郎分得小枝来。汉宫早有君王见，金屋须教一处开。
门前溪水欲平堤，谩著渔竿浅处垂。晴雨每关忧国念，丰凶端欲问人知。
六朝文物草连空，今古无端入望中。江上晚来堪画处，参差烟树五湖东。
圣朝宽令捷惊霆，尉不留心竟不行。万事闿端皆在我，安危便可到苍生。
红叶飘萧涧壑重，遥青矗矗倚浮空。山川自古夸形胜，不是吴中是越中。
屹屹孤峰万古名，浮图高耸入秋晴。望中好似昂天笔，倒写云笺雁字横。
晨装独入古河堤，杜宇无端向客啼。昨夜东风吹猛雨，绿阴遮合不成泥。
一啸霜林叶尽飞，白云终古独无依。山中五老长相待，何事秋深尚不归。
蟾宫扃禁几重深，故识云踪更远寻。隐约看图犹似梦，可应还动少年心。
静处春生动处春，一家春化万家春。公今料理春来处，便是乾坤造化人。
丹凤楼头语未终，崎岖蜀道复相逢。太清宫阙俱煨烬，岂亦南来避贼锋。
昨朝飞雪又朝晴，怕踏苔花损石棱。三丈日高檐影转，卧闻残水滴春冰。
岱岳巍巍万古青，奠安东国拱神京。出云为雨润天下，坐契仁人四海情。
市朝自有武陵趣，一息无心一息闲。得意不须登华岳，樽前卷石亦青山。
日日拖舟茫苍间，荒郊四顾但榛菅。朝来雨歇蓬窗外，正见徐州一带山。
宝扇微开万乐从，紫衣扶辇出行宫。近臣侍罢樱桃宴，更遣黄门送两笼。
鲁国诸儒走月题，甘于圣学饱羹藜。不知荷筱人归后，谁似张侯为割鸡。
横斜清浅暗香动，时把心情百样摹。忽忆西湖林处士，此风应笑古来无。
万古龙门镇两京，悬崖飞瀑一般清。天连翠壁千寻险，路绕寒流百折横。
十二巫峰挂楚台，高唐新赋定谁裁。莫言神女朝行倦，夜夜闲云卧榻来。
山从西北尽东江，阿骨打曾起虏邦。圣祖除凶报千古，到今穷发乞来降。
膳羞进彻静无哗，宰执斋宫坐赐茶。不比常朝添覆奏，报来除目十馀家。
听经人散藓花深，千古谁能更赏音。只好岸巾披鹤氅，风清月白坐弹琴。
扁舟同载石头城，雨打孤蓬夜共听。愁杀明朝桃叶渡，阳关无曲柳能青。
逆旅逢秋感倍深，美人何处坐鸣琴。南宫只隔西河水，一夜相思万里心。
来往憧憧急欲飞，此关参透古来稀。老夫今日出关去，却是罢参真欲归。
横路枯松挂古藤，几年踏雪到来曾。偶看虎迹间人迹，知是长眉赤脚僧。
覆船山色翠峨峨，栽石藏云不厌多。达理禅师超彼岸，莫疑身外有风波。
徐市楼船入紫烟，咸阳宫殿梦三泉。华山云白青松老，却笑秦皇不得仙。
大漠霜花缭乱飞，禦寒犹著汉宫衣。此时紫塞和戎毕，何日黄金赎妾归。
三十六人抚西域，六头火炬走匈奴。古今参合坡头骨，尽是离披见鹘乌。
来禽青李不须猜，一日一夜桃花开。朝来春风休更恶，枝头绿叶暗相催。
杉松无数拥高坟，想见今朝奠酒樽。惟我罪深难赦宥，五千里外惨销魂。
万古清凉一掬泉，十分随量得轻安。要知彻底无尘滓，照破天魔骨尚寒。
篱菊香寒晚吹笙，可怜荣落在朝昏。浮生也共花无别，不受阳和一点恩。
合宫舟泛跃龙池，端午争悬百彩丝。新赐承恩脂粉硙，上阳不敢妒蛾眉。
梧桐枝上横天飞，天空云净秋迟迟。书台万古生清晖，人心万古圆明时。
读书常羡马征南，净埽南荒瘴与岚。今代重生赵充国，联芳留与后人谈。
朝发铜陵暮扬子，年年白浪江中归。江人收身苦宜早，一生却向江中老。
参天落落复青青，风过笙竽得细听。睡思莫将茶料理，只须卧此片时醒。
用功事上实根源，三省真传入道门。理即是心随事显，事能尽理始心存。
禁钟声尽见栖禽，关塞迢迢故国心。无限春愁莫相问，落花流水洞房深。
百年礼乐卯金刀，忍把鸿名冠伪朝。树上一声休也曲，路人犹自怨鸱枭。
𦶟天妖焰彗初沉，朝汲仁贤简帝心。未用锋车便脂牵，小须千里遍春霖。
连朝烟雾失山城，魑魅窥人不可行。薄暮倚楼生远思，是谁箫鼓动新晴。
朝阳岩下莫云冷，冉水矶边秋树深。欲吊元和柳司马，溪山无力挽归心。
大妇今朝罢绮罗，高堂寂寞泪痕多。方知北地风霜惨，亦胜南天瘴疠和。
画里山河尺五天，伤心莫说靖康年。迢迢古木连云色，何处思陵起暮烟。
相业平时既讲明，得君当国有难能。周公礼乐寥寥意，馀子随时未可憎。
棋局壶觞日往还，怜君卧治别来闲。寄声江上天王岭，何异城头姑射山。
彩骑双双引宝车，羌笛两两奏胡笳。若为别得横桥路，莫隐宫中玉树花。
杨柳青青满路垂，赠行惟折古松枝。停舟一对湘江哭，哭罢无言君自知。
春眠不奈鸟声催，起立荒园傍古槐。怪底幽寻苦无力，梦中曾上故山来。
邯郸出宰气何雄，伫日徵书奉汉宫。制锦但令成五色，如花岂羡鲍家骢。
驰道杨花满御沟，红妆缦绾上青楼。金章紫绶千馀骑，夫婿朝回初拜侯。
十里红旗拥使星，一杯绿蚁话长亭。明朝车马各南北，谁唱阳关且细听。
理问军中骑射精，从来赏罚最分明。疾驰赴援如风雨，晓发河山夕到城。
谛当恒然直古今，未彻见闻实甚深。现现运转三十载，春尽萎花示君心。
一别狮山千载期，萧条吟屋费修治。手栽门户新杨柳，试问春风长几枝。
萧条独向汝南行，客路多逢汉骑营。古木苍苍离乱后，几家同住一孤城。
童稚闻君赋上林，校雠偏愧接华簪。朝廷礼乐推先进，莫叹郎潜佩肘金。
水绿天青不起尘，风光和暖胜三秦。万国烟花随玉辇，西来添作锦江春。
琼楼晴并朝阳阜，海色山光连翠牖。亲恩山海同高深，高深更拟亲同久。
西方仙子服丹砂，幻作江天第一花。未合上林凝暮雪，偏宜大庾映朝霞。
清朝贤网自恢恢，喜见覃恩到草莱。世俗功名何足数，卿家诗礼是梯媒。
门无去马与来车，终日尘编自展舒。笑抚蒲团时有会，古人于我未全疏。
花神泣向胭脂国，泪浥紫绵红沁肉。沈香亭北锦屏寒，太真政在华清浴。
国香那藉彩毫工，千载猗兰曲未终。金石交情期岁晚，棘丛未实漫春风。
古人胸臆赋才多，醒自冥搜醉自哦。今日淮山且诗酒，不劳贤否问谁何。
汉宫早送瑶池信，荀令堂前夜气浮。凭仗花间拜新月，重添新篆炷春愁。
落拓刘郎醉未醒，少年名字以诗行。流传谩有南朝体，萧寺如今白发生。
昭阳歌吹晚风移，金屋春寒独睡迟。何事西宫杨柳月，一弯犹似妒娥眉。
今日天涯同一笑，当年泽畔共长吟。还朝未复中台职，报主长存国士心。
石马双双当古树，不知何代公侯墓。墓前靡靡春草深，唯有行人看碑路。
真人得道自崆峒，万国同归寿域中。致却升平更何事，朱颜绿发侍重瞳。
贝锦生谗自古然，但将心事付苍天。何须葬入江鱼腹，湘水无情肯见怜。
无路能酬国士恩，短亭寂寂到黄昏。回肠一寸危如线，赖得商山未有猿。
云峰矗立驻金鸦，梦断槐宫影未斜。屏翳御风游不返，南山空转阿香车。
今朝望海海云生，五色云中白玉城。金陵巧接盘龙势，南北何如汉二京。
汳水秋风吹雁声，一时分省有更生。登高吊古中秋近，盖有危言答圣明。
德宗急治相鬼质，间架算尽琼林开。鲁宣强聒亦徒耳，直到山南未觉来。
道乡千古一清风，雪壁银钩墨尚浓。若爱殿前苍玉佩，断无身后碧纱笼。
红旆朝天彩色新，主人心在五湖春。君王不铸良金象，莫爱扁舟共载人。
群山如画列层城，佳气滦阳此上京。四野穹庐环魏阙，三宫仗马拥霓旌。
随潮鸥鸟往来频，百十为群立水滨。多怪朝来无一个，高飞想是避渔人。
凝碧湾头碧玉山，林松古寺寄孱颜。佳人得侣已长啸，空使山僧藏白环。
荷花布锦柳垂丝，一片丹青太液池。御榻独留清暑殿，宫娥空唱采莲词。
龙脑修和集异方，宫中熏奉御衣裳。自从分得君王赐，袍袖携归不断香。
草阁柴扉映水开，云松不着市朝埃。扁舟载得蒹葭兴，何必溪山雪后来。
一叶飞秋万树寒，行吟憔悴倚栏干。渊明只忆晋朝事，满眼黄花泪不乾。
晚晴返照射高栌，不觉烦襟气一苏。欲问明朝天色好，请看空际两浮图。
解愠薰风拂面凉，藕花极目送清香。三千宫女青罗盖，都作酡颜酒晕妆。
西殿凉风合断魂，玉奴终不负东昏。纵然荣落才朝暮，也是曾承雨露恩。
夜静弦声响碧空，宫商信任往来风。依稀似曲才堪听，又被移将别调中。
古木笼烟半锁空，高台隐隐翠微中。身安不羡三公贵，宁与渔樵卒岁同。
庶子虽贤宁夺嫡，人臣惟圣可行权。区区祭仲何为者，卖国容身岂足贤。
东向金陵荡画桡，愁心不逐暮烟消。多情最似江南柳，尽是依依为六朝。
断垄连冈云梦西，楚王宫殿尚遗基。桂花半落垂黄橘，想见章华九月时。
字画依稀古老钱，火中埋没几团圆。休言转眼全无用，买断鳌峰不夜天。
一壶光景浩无边，妙绝中和大有天。自古洞门无俗客，至今留与济川仙。
雕题黑齿共朝天，浊水污泥种白莲。擎出一枝承雨露，东林须记再来缘。
夜雨阴风剑自声，几嗟牢落向江城。冷猿秋雁犹堪听，一寸古心谁与明。
溪毛秋后亟登盘，山色朝来并可餐。但得长为南荡客，何须索米向长安。
三年朝露借恩光，剩种江梅作洞房。待得百年俱玉雪，冷官亦自有甘棠。
倦饮情怀春晼晚，宫槐新叶未成阴。和风习习帘帘捲，轻絮翩翩院院深。
醉乡□□□□□，沦落多愁笑不成。苦恨俗缘无了处，江村古寺偶闲行。
海上高悬碣石宫，谈天稷下竞称雄。君看莫逆者四子，满目青山一笑中。
汉宫禾黍动高秋，勋阁麒麟没古丘。不识史家何事业，至今犹说漂阳侯。
今年太岁火逢辛，火德炎炎照紫宸。眼看点虏遭天破，未必朝廷用一人。
金闺朝退暮归时，指点铅华尽赋诗。惆怅海棠花底事，有谁题咏有谁知。
鸾舆八月政高翔，玉勒雕鞍万骑忙。天上龙归才带雨，城头夜午又经霜。
六书章句苦支离，非复黄神太古时。鸟迹虫纹皆有法，犹胜双陆伴儿嬉。
洞门常自起烟霞，洞穴傍穿透溪谷。朝看石上片云阴，夜半山前春雨足。
帝宫三五戏春台，玉漏铜壶且莫催。百辟九霄环帝座，六鳌海上驾山来。
五贼追奔十二宫，白头寒士黑头公。明朝一饭先书籍，安用研桑作老翁。
山色秋停使者轺，孤城何处不萧条。请看襄子宫前水，依旧东流豫让桥。
功成不恋上将军，一舸归游笠泽云。载去西施岂无意，恐留倾国更迷君。
金碧楼台瀛海东，娉婷仙子下瑶宫。圣凡千古无穷事，都在鸾笙一曲中。
汉国明妃去不还，马驼弦管向阴山。匣中纵有菱花镜，羞对单于照旧颜。
诸子虹冈结隐沦，东林社事岁时新。一从书剑游燕去，尚忆茱萸故国人。
文德当年徵让畔，维风况是道为邻。还君花下频斟酒，莫遣区区负古人。
任重功馀屡乞辞，犯颜曾不避天威。朝回一体奎章下，携得天香满袖归。
空林月落大如盘，鸡犬无声晓气寒。童子儗谋朝一食，玉杯盛得露漙漙。
才华不愧沈休文，政事真如范史云。惆怅望穷三百里，越山如画隔江𣸣。
苍苍终日锁春愁，欲去回翔更少留。传说王家饲燕女，今朝珠报始知由。
古来同病总相怜，不似今人见眼前。且随浮俗贪趋世，肯料寒灰亦重燃。
危冠广袖楚宫妆，独步闲庭伴夜郎。自把玉簪敲砌竹，清歌一曲月如霜。
万卷诗书千古事，一灯窗火十年心。功名梦断身无用，闲补离骚学楚吟。
弟兄相贼斁天伦，自古无如舜苦辛。掩井捐阶危万死，不闻亲杀鼻亭神。
山悬星汉水回澜，林谷无人碧树寒。千古知音共相许，当时声调若为弹。
七国兵戈若沸羹，诗书谁问鲁诸生。君看一纸聊城箭，何似安平十万兵。
平明择钵向风轻，正及隋堤柳色行。知尔禅心还似我，故宫春物肯伤情。
朝来庭树鹊声频，千里书回墨尚新。约我归期三月半，石榴花发待行人。
青松宿鹤涧泉流，云意迟迟山意秋。一曲广陵休尽奏，月寒天地古人愁。
赵管才高柳絮风，水晶宫里画幽丛。秋来纫作夫君佩，笑杀回文漫自工。
四汉储宫定不倾，可能园绮胜良平。举朝公将无全策，借请闲人羽翼成。
九幽仙子西山卷，读了绦绳系又开。此卷玉清宫里少，曾寻真诰读诗来。
一江如鼎鱼龙沸，我欲逃生何所之。今古兴亡有同恨，乾陵火照奉天时。
鸡人唱罢内门开，千骑前头丞相来。卫士金瓜双引导，百司拥醉早朝回。
子真谷口成深隐，少谷柴门故自开。药裹书签蒙不理，海鸥江鹳日相回。
名贤得位古来难，君有高名宇宙间。愿率众星环北极，要令百世仰西山。
古洞深中别是春，烟霞为侣石为邻。桃花流水溪桥路，恐有秦时避世人。
折腰五斗自难堪，每为斯人食不甘。赤地黄埃迷泽国，老龙饮血亦分甘。
良辰乐事古难同，绣茧朱丝奉两宫。仁孝自应禳百沴，艾人桃印本无功。
雪乳冰糖巧簇新，坤宁尚食奉慈纶。祈年好在斋宫宿，莫遣羊车别院频。
芍药花开日渐长，小窗闲理旧笙簧。凭谁为唤诗宗匠，共赋留云借月章。
霜清水落静无埃，邀得西山入座来。爽气已供朝拄笏，烟光更助暮衔杯。
冰消宿沼悠扬动，烟暖寒林约略青。试上龙楼回远望，朝来生绿画罗屏。
风高犹自怯衣单，华岳峰头四望宽。万国洪垆悲正炽，银潢泻却与清寒。
江月楼前江水深，玉人曾醉古藤阴。雪堂归去无消息，半亩荒亭千载心。
清风披拂藓苔痕，洞里仙乡万古春。有路尽通尘世客，来游何独是三人。
今古风流论不胜，门庭萧索足深情。此时久已非东汉，犹喜区区党锢名。
小驿隳颓不见容，著鞭东走梵王宫。怪禽落日休相恐，五里松篁一径通。
亭亭古干对沧浪，雨洗风飘老吹香。晚岁何人同寂寞，水西我有读书堂。
香风吹下蕊珠宫，路遇巴园对奕翁。笑问先生何处去，楸枰移在玉莲峰。
曹溪一路透泥丸，只在丹田上下间。解使金翁媒姹女，朝云暮雨满巫山。
芬芳红紫间成丛，独占花王品第中。到底只留为谑赠，更劳国史刺民风。
拜赐通班近玉墀，小臣今日睹朝仪。雪花飞在蓝袍上，洁白其身正此时。
凌波微步出中堂，春色溶溶夜未央。宝鸭篆消宫漏永，一帘明月杏花香。
星汉离宫月出轮，满街含笑绮罗春。花前每被青蛾问，何事重来只一人。
海南自古无人虎，境内于今有虎人。猛虎一驱人害息，周公今日倍精神。
晓来鼓角动辕门，便觉升平气象存。他日两宫归就养，更看天子父兄尊。
朝凭秦望紫玉几，莫倚卧龙青锦屏。平生爱山今日足，尚恨轩冕萦吾形。
山川百战古刀州，龙节来分圣主忧。静守化条无一事，春风独上望京楼。
曹将军画少陵诗，林氏家藏相国题。不动精神瞻御座，风云万里入霜蹄。
多病山人能放旷，忘缘居士解逍遥。蒲团叠足清相向，谁道云林胜市朝。
燕颔虎头古班超，龙章凤姿晋嵇康。高人心地本无象，风清月冷倪梅窗。
帝泽如天草木春，三朝旷典一时新。微臣欲献中兴颂，愿比尧封祝圣人。
今人游处古人游，万古清溪只自流。溪月曾经照太白，太白不见令人愁。
晚霭沈山月隐林，终朝好学仲长瘖。忍将老易供书画，更与何人得断金。
十里青山古木平，半溪残雪夕阳明。小桥流水门深闭，但听云中鸡犬声。
平生学道竟何知，不觉垂垂两鬓丝。六义赖公多比兴，一言犹足慰朝饥。
石门见月随潮早，洸口闻猿上峡迟。新酒满𥬠蛮妪店，古碑当道海神祠。
输忠世子得逃秦，二十馀年相国荣。固位但知迷孕女，防身惜不用朱英。
在在常参一宿觉，的的生缘非永嘉。还我今朝却归去，大千俱属眼中花。
去年曾揽伟羌图，云有仙人古篆书。千尺石岩无路到，不知科斗字何如。
井桁乌啼破曙烟，轻寒薄被落花天。闲人晴日犹无事，风雨今朝正合眠。
蜀山春动锦江流，水绿山青总是愁。愁绝不堪山上望，无人解与月宫游。
南朝开府擅风流，谁似新安好雅游。我岂尚书期会客，自怜不得过瓜洲。
青龙本质在东宫，配合乾坤震位中。白虎自兹相见后，流珠那肯不相从。
故国溪山病里还，半生心事语人难。床头旧有匡时疏，不许旁人来借看。
远别谁传万古悲，乱篁秋草不胜思。湘江日暮行难进，空使愁云满九疑。
陈蕃推席偏忧国，孟国囊头不祭神。一自太官供赛具，皇天无意福忠臣。
夭堑悠悠尔奈何，大江南北自沧波。壮怀莫遣神龙笑，千古斜阳钓艇多。
觉时常笑梦时讹，梦觉其闲争几何。聊尔藏身大槐国，闲看明月上南柯。
谁言粉白但闲居，纫补尚烦金十奴。治得棼丝有条理，却嫌红女未工夫。
百两新迎碧汉车，半奁旧照古铜磨。蟾亏既望圆时数，鹊别经年恨处多。
数树山花草舍东，想公系马落残红。那知老子耶溪上，正泛朝南暮北风。
先生不得醉红裙，何以留连逆旅人。故苑池台老秋色，頖宫讲罢走车轮。
英英白云在天际，一度看来一惘然。膝下彩衣何日着，明朝花甲又经年。
大盗睢盱满国中，伊川久已化为戎。生民膏血供豺虎，莫怪夷兵烧海红。
乃翁能继辋川吟，零落传家得至今。贫贱莫量陈孺子，与人千古作知音。
适国曾因问曲江，凤来云气接苍茫。悬知宫满棠阴在，不尽湘流滚滚长。
秋浸具区天地寒，老崖垂脚怒龙蟠。仙人夜半骑龙去，木客潜窥古灶丹。
僻野山居世外林，纵禽逐兔古松阴。同行赳赳皆人杰，他日公侯寄腹心。
卢龙塞外草初肥，雁乳平芜晓不飞。乡国近来音信断，至今犹自著寒衣。
树背殷勤祝岁华，短锄将雨护春沙。朝来省识丹青意，留取堂中日日花。
门外落将三市隔，此中人是几生修。千寻古木含云翠，一派寒泉绕槛流。
乳口摇牙向白蛇，一朝电拂博浪沙。下邳不得编书读，帷幄何妨佐汉家。
良时光景长虚掷，壮岁风情已暗销。忽忆同为校书日，每年同醉是今朝。
官路宫墙野水滨，空香何处更宜人。相思莫听桓伊管，吹落寒城五夜春。
一室归来万事新，窗间横竹挂朝绅。九流未让圜机士，四海宁惭巧宦人。
一坐藜床五十年，幼安当膝处皆穿。古人冷淡今人笑，累褥重茵自在眠。
壮士西游遂不还，英雄千古笑燕丹。至今幽蓟秋风道，依旧萧萧易水寒。
猖狂战国古神仙，曳尾泥涂老更安。厌世乘云人不见，空坟聊复葬衣冠。
远草将人双眼行，飞花误蝶乞流莺。更饶一夜东风劣，且博三朝五日晴。
老病龙钟不自持，饱知藤杖可扶衰。明朝欲入天台去，试就高人乞一枝。
交游之厚鲜如公，信越前修辈行中。有弟方登龙虎榜，乃兄力践古人风。
携酒看花不碍频，唯求酒后护残春。不辞树树凭攀折，孤却明朝花下人。
燕语莺啼日正长，六宫桃李闹春光。妾身虽未承恩泽，却喜君恩泽万方。
羞解明珰寻汉渚，但凭春梦访天涯。红楼日暮莺飞去，愁杀深宫落砌花。
积刚自许挟浮云，拂拭平生欲佩君。匣古年侵春晕涩，忍随人课割铅勋。
来来去去非真幻，此理人间本妙哉。公是寂庵吾敢问，师今何去昔何来。
堆胜横看白鹭洲，青原稳著钓台幽。鲁公翰墨师川句，访古何妨与一游。
万岁山头万树松，万年基业一朝空。如何太液池中水，依旧罗纹起细风。
朝回联辔出皇州，载酒沙头送旧游。一片离心似杨柳，西风狼籍不胜秋。
淮源千古贯中州，南北分来九十秋。欲放此鳞归纵壑，要留佳瑞入王舟。
门掩青山尽日闲，纷纷朝市懒相干。交游满眼知音少，笑拂瑶琴独自弹。
碧山新起赤霞宫，玉带真人晓御风。金检奏回天一笑，九霄来往鹤如虹。
东南古县介江皋，西北神州倚斗杓。安得叶君传秘术，时飞双舄诣台朝。
历历金镮振一声，滔滔千古迸流清。香厨日用无穷竭，饮者甘和悦众情。
危峰削玉出云端，仙馆霜清古木寒。记得匡庐秋雨后，彭郎湖口倚篷看。
素白见招真慷慨，苍黄欲赴又趑趄。命存一定百年见，事要十全千古无。
日中为市昼昏昏，万代交驰不但今。江浙之南数吴会，九天宫殿五云深。
先须放棹绕湖游，倒看行云水底浮。客去莫归朝市说，引渠无意作公侯。
石泉浮壁影沉沉，通海能开数十寻。修绠辘轳朝暮没，济人心在此中深。
故园松菊应无恙，上国新醪也自佳。两地思归俱未得，一身长笑在天涯。
梨花雨送海棠风，不借胭脂作小红。几日无人吹玉笛，鸳鸯飞入馆娃宫。
古时灞水即芦沟，今代车书似水流。日间五色龙文气，天上春开五凤楼。
闺阃诚难与国防，默嗟徒御困高冈。觥罍欲解痡瘏恨，采耳元因备酒浆。
梦破荒天苦乐齐，情存净污便成迷。东方亦是莲华国，何事迢迢愿更西。
千官拥扈盛朝仪，谁念深宫进御时。保傅圣躬原不易，相臣勋业相臣知。
古语相宜数日陪，西风未放木犀开。子方兴尽欲归去，小雨又从溪外来。
延英议政恰朝还，选德观书时暂闲。昼漏稍稀高合报，教添内引两三班。
朝来扶杖绕清池，鹤顶丹成未有诗。少态自疑花识我，不应弦管负花知。
乡思泽国渺难通，菱芡茭芦候略同。百颗无繇持饷远，冰盘初浸麝香红。
达磨不曾来东土，二祖亦不往西天。一条古路生荆棘，更无佛法可流传。
圣人初政日方升，独立台端仗老成。一道歌谣听不尽，须知四海望升平。
翡翠明珠载画船，黄金腰带耳环穿。自言家住波斯国，只种珊瑚不种田。
心如古井已无波，无奈山林宿兴多。何幸风流存晋宋，不妨诗律效阴何。
朝宗正派竞分支，那个源头肯放低。堪笑截流人不荐，从东过了又从西。
去岁同班别帝庭，君先度岭我方行。纵横才力知无敌，到未期年政已成。
春山啼鸟杂花香，丛棘修筠各自芳。何似梧桐西掖树，千年鸣凤向朝阳。
宗丞矻矻不离口，右司时时说解颐。岂独当今三昧手，故应胜古四愁诗。
蓬阁桃源两处分，人间海上不相闻。一朝琴里悲黄鹤，何日山头望白云。
日日危亭凭曲栏，几山苍翠拥烟鬟。连朝策马冲云去，尽是亭中望处山。
江城风雨作朝昏，愁杀垆边卖酒人。祇有醉时差可喜，不应醒坐过新春。
君家诗价自姑苏，系胄蝉联世唶吁。欲把阿元轻辈行，古今俗子喜相诬。
照返烟溪树影斜，千山含翠暮云遮。年来已自多愁绪，古道无人更落花。
星罗北斗照乾坤，七子先朝集蓟门。独拥金仙朝五岳，至今谁不让昆仑。
直气南山相与高，争教尘土涴青袍。征科颇似曾料理，差胜参军作马曹。
炎烬重嘘可自由，伏波祠庙楚江秋。英雄去就不早计，谁与勋名万古留。
海棠脉脉要诗催，日暮紫绵无数开。欲识此花奇绝处，明朝有雨试重来。
山川无古亦无今，只在游人得趣深。洗耳屏除筝与笛，来贤几个是知音。
一棹河梁系白沙，芙蓉江上未开花。十年句践罗倾国，投老西施学浣纱。
病起空庭秋色新，翛然一榻净无尘。欲知不二门中语，应有朝来问疾人。
侍宴瑶池更不归，茂陵千古挂馀悲。祇今山下传遗姓，应守琼田旧玉芝。
梦里曾作南柯守，少时元是东陵侯。今朝半醉归草市，指点青帘上酒楼。
走遍人闲为口忙，人闲无路不羊肠。东风叵耐相欺得，吹尽朝衣两袖香。
东山零落古三丘，力薄那能抑得周。赖有阿连沾寸禄，我惭到老一来休。
雨后沙虚古岸崩，水风霜气夜棱棱。冷烟粘柳蝉声老，高塔晴来独自登。
川锁支祁水尚浑，地埋汪罔骨应存。樵苏已入黄能庙，乌鹊犹朝禹会村。
古柳堤边展化机，要人一饱便忘饥。谁将夺食驱耕手，拚却良田种蒺藜。
驼装序入日精门，铜鼓牙旗作队喧。一听巡阶铃钹振，满宫俱喜出迎恩。
烟际亭亭出古崖，几层翠盖倚天开。铿然风向林梢过，知有神仙玉佩来。
惆怅朝阳午又斜，剩栽桃李学仙家。花开花落人如旧，谁道容颜不及花。
浴蚕才罢喂蚕忙，朝暮蓬头去采桑。辛苦得丝了租税，终年祗著布衣裳。
江都著足写馀酣，颇怪朝晖变夕岚。我与诸峰俱是画，解随归鸟过山南。
白鹭洲边多古寺，翠微阴里尽人烟。当时曾对掀髯笑，今问老龙何处眠。
玉面檀心暗吐香，涂黄争妒汉宫妆。薰人欲醉浑无力，说甚琉璃杯未尝。
忆昔先皇御太平，朝来前殿集群英。彩云飞动金舆出，两两霓旌作队行。
车书混一业无穷，井邑山川今古同。戊辰年向金陵过，惆怅闲吟忆庾公。
行尽江南数十程，晓星残月入华清。朝元阁上西风急，都入长杨作雨声。
夜桥灯火照溪明，欲放扁舟取次行。暂借官奴遣吹笛，明朝新月到三更。
叠罗枝袅亚朝霞，并产深宫信可嘉。携向佑神珍馆里，辅臣方得看霜花。
送客无端过板桥，彤云低亚最高条。入林更有明朝约，一饱何须不折腰。
南阳庙坐致云云，赖有嘉言为解纷。叹息今人不如古，久无庆忌救朱云。
锦标夺得有谁争，跪向君王自报名。宣索宫花亲自插，连呼万岁两三声。
喧喧道路多歌谣，河北将军尽入朝。始是乾坤王室正，却交江汉客魂销。
何处飓风滚滚翻，撼山狂雨迷朝昏。从教恶态波涛覆，不动苍山老石根。
懊恼常人只好儒，古来忠义出屠沽。试将朱亥相伦拟，几个衣冠是丈夫。
三月都门惜别离，春风相送夜郎西。古来贤达多南谪，往往题诗在五溪。
烈火西焚魏帝旗，周郎开国虎争时。交兵不假挥长剑，已挫英雄百万师。
翡翠明珠入贡频，承恩长占邺宫春。至尊莫信陈王赋，那得人间有洛神。
不分君家乐事频，画堂箫鼓日如春。蕊宫乞得双龙女，各捧明珠献主人。
昔闻虞帝治垂衣，五月南巡遂不归。当日夔龙谁护从，更无人挽翠华旗。
倚柳穿花自在行，报衙朝夕太劳生。还家枉结庄周梦，直到西风别玉京。
皋夔周公佐中古，萧曹房杜兴汉唐。因时因事修治效，不谈道学亦何妨。
蜀国僧吹芦一枝，陇西游客泪先垂。至今留得新声在，却为中原人不知。
虚榻吟窗更待谁，酒无多少醉为期。明朝骑马摇鞭去，会有求闲不得时。
鹫头峰古接仙氛，龙尾泉香石溜分。爨妇洗酥凝白雪，樵童叫笛响青云。
大战彭湖斩敌旗，红船难逐白船飞。石钟山上留天步，终古风涛听指挥。
翠锦为山白锦云，画工传影不传神。今朝蕉丽江头望，魂爽何由得傍身。
恰则夭夭看小桃，靓妆撚指九分消。丁宁更耐明朝雨，款曲随风送落潮。
下车谁问百年人，定过桃源一问津。无侮老成存古训，扬清激浊道之神。
清如雅操直如弦，此意于今久不传。月冷风高清禁地，只将古调奏钧天。
昔爱兰芳助倩妆，曾教银插种天香。祇今倾国谁相识，欲傍红窗树白杨。
鹤老芝田鸡在笼，上清那与俗尘同。既言白日升仙去，何事人间有殡宫。
桐阴覆井月斜明，百尺寒泉古甃清。越女携瓶下金索，晓天初放辘轳声。
当年医国更何人，阊阖传宣入对频。何事帝心多简在，家传佐使与君臣。
翟公冷语久逾新，汉世交情古亦今。不被死生贫贱转，此时方始见人心。
单君昔佐吾乡幕，垂去还如到郡初。今日都门重晤语，筐中惟贮古人书。
我种东峰千叶莲，此峰毛女始求仙。今朝暗算当时事，已是人间七万年。
渚宫春水数经过，风物消沉可奈何。闻得街头耆旧说，鲫鱼翻比昔年多。
梁国河山草树空，英雄异代气相同。侯生慷慨无馀恨，独立夷门啸晚风。
鲁连谢去都无事，范蠡归来未了心。三十馀年穷学道，而今方识古人深。
楚王辛苦战无功，国破城荒霸业空。唯有青春花上露，至今犹泣细腰宫。
红杏开时杨柳新，乐游原外曲江春。锦袍醉插宫花去，马上风流第一人。
春雨溪头长柳围，游仙枕上赋黄鹂。谁知醉卧古藤下，却是浮生梦里诗。
何人不爱牡丹花，占断城中好物华。疑是洛川神女作，千娇万态破朝霞。
罗浮千树老龙骧，四百高峰散古香。多病江南无驿使，两枝乘雨到林堂。
阁天孤峙老棱层，万古荒台万古登。君逐我来无记性，东坡言是德云僧。
归路行吟惨夕风，愁烦聊遣酒兵攻。也知念国髭须白，不忘朝廷醉眼中。
乍抛玉节去朝天，分袂江头却黯然。只恐垂虹亭上月，今宵不忍十分圆。
我来万籁正号风，壁上观诗忆蔡公。惟有秋林旧时月，夜深犹照梵王宫。
向曙趋朝玉佩和，露华满地湿绯罗。更番奏对银台罢，听得西班唤六科。
可怜六国佳公子，不及燕山太子丹。裘马无宁取胡服，柏松长愧血秦关。
人说兹行恰似游，棹歌声里下徐州。朝来独坐蓬窗底，两岸青山送去舟。
生儿古有孙征虏，嫁女今无王右军。借问琴书终一世，何如旗盖仰三分。
画栋云消夜气清，宫前沟水作秋声。如何醒得吴王醉，多少花枝压禁城。
江上徵兵赴国门，石城龙斗不堪论。一时鱼腹千秋泪，不独怀沙吊屈原。
三凤高飞挽不留，辕驹仗马转堪羞。明朝封事排阊阖，公论从来在士流。
自别高居二纪馀，今朝重到懒踟蹰。山川胜景依然在，屈指交亲一半无。
憔悴东还泣数奇，亲闱南国倚闾时。谁言敬仲操戈怯，剩有交游鲍叔知。
天风寂历雨初收，木叶萧疏满径秋。诗在古松岩石畔，支筇欲去每回头。
半生宦海几途穷，岁晚扁舟系此中。料得江神知我意，明朝好赠一帆风。
驾鹤骖鸾自古闻，策名仙籍是真君。天边旧迹无寻处，满目青山空白云。
忆昔江湖听雨眠，翩翩归雁度春前。数株古木依茅舍，老去何年踏钓船。
相呼相唤又村讴，放却牛来古渡头。有客问津浑不顾，笑将轻苇泛孤舟。
千山木落眼全真，到处乾坤到处新。安得清秋长万里，古今不见一毫尘。
老梅如对古衣冠，一点浮华了不干。横隔片烟宜画取，萧萧休待雨声寒。
金闺通籍况通家，奕叶朝绅沐宠赊。此别情怀分两地，秣陵烟树玉京花。
六花飞舞满长安，古寺楼台白玉攒。长眉老僧见客语，两年秋雪就中寒。
傲睨须知古有秦，却将黔首等微尘。当时虚上峰头望，不见桃源避世人。
将军官重执金吾，不比秦朝列大夫。王为锦衣归故里，遂令老树有称呼。
守岁天涯感物华，朝盘谁复颂椒花。满城列炬明如昼，钟鼓声中夜不哗。
万古仙岩两羽衣，一瓢秋水送将归。欲知后夜相思梦，月满空山鹤与飞。
一曲清江一畈田，闲居耕钓足长年。庞公城市何尝入，千古令人说隐贤。
忠臣忧国总忘家，谁肯留连岁月赊。况是明君正延伫，回轩莫待雪飞花。
度腊深宫暖未回，半天金碧照楼台。百花须待东风发，只有寒梅傲雪开。
御史新来水石工，数峰依约米南宫。试添茅屋秋林下，著我江南鹤发翁。
得见人间未见书，朝朝暮暮玉阶除。心如一寸芸香草，长与君王辟蠹鱼。
蕊珠宫里七言成，十二神君一一名。云拥苍虬归火府，风随素虎出沧瀛。
新霜枫叶醉殷红，记得题诗出后宫。绕遍御沟寻不见，被风吹入月轮中。
绵山夕照墨云驰，疑似当年纵火时。抱玉卞和双刖足，古今不独介之推。
一水盈盈会合难，古今云路暂来还。几多灵鹊成桥去，独有栖乌月底闲。
甘罗古篆娑罗刻，岂但淮阴妙二罗。胯下桥边有男子，追亡拟问汉萧何。
履印青苔迹未消，一编径佐圣明朝。祖龙流毒如洪水，济尽生灵是此桥。
白云朝去暮来还，一去一来俱在山。十载离家不知返，而今始觉泪痕斑。
龙池春早月华新，烟雾香生辇路尘。一夜六宫歌舞倦，晨朝还有听鸡人。
昔年花卉烂春林，今日重来老病侵。岁月漫为流俗叹，行藏谁见古人心。
古柳参天鸣啄木，青芜覆地下鸣鸠。白头懒作留春计，睡起移时独倚楼。
天上金鸡放赦时，未央前殿定朝仪。不知此老缘何事，犹向山中采紫芝。
振袖街前晓色晴，天风吹马日边行。两傍古树排牙立，一路幽禽喝道声。
朝寒布谷应时鸣，起向回廊独自行。残雪未消檐影寂，满庭幽草看春生。
隋家宫妓扫长蛾，销尽波斯百斛螺。化作雪禽春树顶，远山无数奈愁何。
花时追赏夜将朝，花过痴眠日尽高。又与山禽争口腹，执竿挟弹守樱桃。
非关古井不波澜，祗恨银瓶一掬悭。欲助长流御沟水，再教红叶到人闲。
平侧区分偶俪匀，无阶更复古真淳。浪言此秘无前睹，毕竟休文是罪人。
卧听黄梅三日雨，小池青草乱鸣蛙。朝来还倚柴门立，落尽墙东梓树花。
盘峰回栈几千层，径欲凌云揽玉绳。浪得虚名夸鄙俗，古来天险绝阶升。
绿柳红葵满宪台，几陪簪笏共徘徊。昨朝一别长官去，直到新年院里来。
征人万古没胡中，百战难收一战功。陇上长愁云不断，何年重向玉关东。
日晏到门三斗尘，隔帘午暝托朝真。乘肩鼻涕关何事，试看斤风向郢人。
哭到先生道已穷，夕阳千古起悲风。耆英会上减名哲，高士传中添此翁。
三十六宫秋夜深，昭阳歌断信沈沈。唯应独伴陈皇后，照见长门望幸心。
古今世态本无穷，只在千红万紫中。他日肯将调鼎意，白头分付各春风。
邻鸡未动晓骖催，又向灵台饮福杯。自笑治聋知不足，明年强健更重来。
一代文章擅国工，弇州四部古谁同。自从授得刀圭诀，名在丹台玉籍中。
杨柳千条复万条，断肠攀折在今朝。剩枝不许黄莺坐，留结同心寄洛桥。
今朝移步野云端，幸得新诗读夜阑。识破中间真隐诀，月明风雪道休寒。
平平下语及云管，学到诗人岂不难。莫似□人大芳洁，湘波千古诉椒兰。
乘风先到凤麟洲，二舅星冠话昔游。树树棠梨娄水上，殡宫何处问曹丘。
梵宫新遣两狸奴，晨粥饥餐食肉如。料是伊蒲三昧熟，未知绕膝诉无鱼。
圭璋挺特晁夫子，家法文章万代垂。却袖当年医国手，磨铅起例只营私。
判开混沌觉斯人，万古龙门上苑春。踪迹当年虽已往，一番桃浪今犹新。
乐羊终是愧巴西，许下惟闻哭习脂。岂是大家无好句，先生何愧古人诗。
老我平生不愿馀，归来但欲赋闲居。灌园自足供朝膳，且奉夫人御版舆。
天上瑶池为别馆，海闲金阙是离宫。徐行按尽烟波国，高步却来云汉中。
苏武霜旌辞汉关，李陵沙漠去无还。旧时亦有金闺泪，何似今朝尔别颜。
年来踪迹太东西，归卧高楼思转凄。睡醒五更闻百舌，朝朝都在一枝啼。
长信宫中日影稀，终南山外白云微。闲情不买相如赋，泉水歌残又绿衣。
觚棱木杪梵王宫，路转峰回翠扫空。胸次净无尘一点，乱云堆里听松风。
点点遥山落影边，水光云影两悠然。俗尘不到林深处，一片灵台万古天。
国橐危时足藉辞，国香消歇自当时。教人普结司花恨，恨不留心植佞枝。
前朝孤冢已多年，望帝何心托杜鹃。石马长嘶风雨夜，松花如雪满山田。
最爱青青水国中，莫愁门外间花红。纤纤无力胜春色，撼起啼莺恨晚风。
八尺湘帘日夜垂，沉香烧尽理娥眉。世人不复怜颜色，欲乞黄金赂画师。
珍重知音审五声，也从纸上得张程。设科久矣何曾见，想像双瞳万古惊。
翔凤边风十月寒，苍山古木更摧残。为君壁上画松柏，劲雪严霜君试看。
一夜娃宫有战尘，玉笄羞见苎萝春。浣纱前日东家女，莫信亡吴是妾身。
叹惜前朝五寺僧，云窝占尽一层层。即今夜雨青燐遍，疑是琉璃古佛灯。
桑海茫茫不可论，衣冠乡里几家存。咸阳渡口秋风里，惊见开禧执政孙。
赤乌鼓舞扬朝晖，白榆零落收夕霏。侍臣再拜谢神贶，步虚一声天上归。
拾遗帝侧知难得，官紧才微恐不胜。好是中朝绝亲友，九华山下诏来徵。
古人为学戒悠悠，说命惟从务敏求。识此味时那可已，更从来处验吾修。
天外明河翻玉浪，楼西凉月涌金盆。香销甲乙床前帐，宫锁玲珑闭殿门。
一上高斋忆谢公，云间江柳有无中。诗家政有都官宅，肠断荒山落叶风。
高原极目浩茫茫，鸟尽遥天若个长。一片夕阳秋草地，不如今古几兴亡。
树绕离宫草共青，树底旌旗朝露零。宫娥起伺羊车过，林梢斜月照华星。
好钓无如鲁国人，暗投香桂饵游鳞。谁知浅水鱼贪食，不待金钩翡翠纶。
千古怀人费梦思，殷勤卷赠岁寒枝。钱塘江上花如雪，不耐东风画角吹。
青鸾飞入合欢宫，紫凤衔花出禁中。可怜今夜千门里，银汉星回一道通。
端平淳祐两匆匆，过眼光阴掣电同。六十一翁无出理，孤山长寄梦魂中。
曾于方外见麻姑，闻说君山自古无。元是昆仑山顶石，海风吹落洞庭湖。
驷牡不遑王事盬，野人归去白云闲。人心万古同此理，城外青山即岘山。
宫娃控马紫茸袍，笑撚金丸弹翠毛。凤辇北游今未返，蓬蓬艮岳内中高。
休论暮四同朝四，且说前三与后三。造物戏人无足较，老禅深处要重参。
万境无侵一念空，尽尘沙界不留踪。春风来摘杨花去，定起西山古寺钟。
心酬万事好深惟，来不须迎去莫随。天理面前还仔细，梦醒休似梦酣时。
萼绿华堂艮岳东，梅花万数绕离宫。宣和旧事无人记，粉面含凄向朔风。
杨柳萧萧梦不成，高楼微月夜深情。可怜昔日擅歌舞，却向西宫听漏声。
不见德云闲古锥，淡烟寒日水涟漪。风行雷动他山上，也好低头问讯伊。
地老天荒亘古今，桑田沧海几浮沉。千年井水无风浪，犹是斯人守义心。
人亡人得不须怜，佩服嘉谟亦有年。今日失金何足较，自当观理学前贤。
我向金陵访古邱，君从天姥石梁游。共看一道吴江水，分作东西两地流。
凤吹鸾舆向戚姬，满朝无策定倾危。直须致得商山老，能遣君王意自移。
倚柂扶篙待打冰，回思鹢首漱波声。定知行止非人计，料理诗愁唤曲生。
清朝不见小弥天，竹坞炊茶过午烟。解是雨花新浴佛，诸天谁供洗儿钱。
愁向人间说汉宫，春歌字字咽春风。空怜透指金彄美，不及秦家照胆铜。
孔墙东畔起高楼，望见宫前泮水流。家训有劳人共指，都台声价重宸旒。
朝日残莺伴妾啼，开帘只见草萋萋。庭前时有东风入，杨柳千条尽向西。
霜清月冷雁声秋，今古江流不尽愁。风捲芦花漫雪里，夜深鼓棹落汀洲。
司马丞相昔登庸，诏用元老超群公。杨绾当朝天下喜，断碑零落卧秋风。
不嫌西照与朝曦，城郭谁知住翠微。天幸外门才咫尺，欲陪杖屦夜忘归。
西湖二月好笙歌，游女游郎半插花。忽对春风怀故国，不知新燕入谁家。
少年昆季尽辉煌，自古元方又季方。宋氏风流今不远，苏家文史更谁强。
卧驾驴车入博州，青山淡淡夕阳愁。翻思故国今何在，枉抱忠肝似马周。
鼓瑟湘灵欲断魂，洞庭风浪不堪论。遥知旧赐宫袍锦，双袖龙钟总泪痕。
商飙初至月埋轮，乌鹊桥边绰约身。闻道佳期唯一夕，因何朝暮对斯人。
清湖晴雪对莲峰，下有弦歌一亩宫。题得新诗寄茆屋，长松修竹共清风。
从来人说水晶宫，投老方能到眼中。未必吾生便休去，溪山隐去再相同。
有怀冉水柳司马，更忆浯溪元道州。仕宦两公俱落莫，斯文千古共传流。
朱伺屯兵古战场，甑山城堞久凄凉。闲来搔手高冈上，万里碧天秋思长。
世事篙人一叶舟，长歌短棹发中流。今朝正得东风便，才是西风便转头。
徘徊独鹤翻清景，容曳孤云下绛霄。朝市山林本无异，前贤出处尽逍遥。
主人爱客情何厚，尽日移樽逐处开。古柏寒梅俱问讯，追思犹说海棠来。
卸却云衣明月珰，轻朱傅脸锦为裳。古来美艳多招妒，不似临风且淡妆。
身在三千误有名，一朝诏下出长城。相逢惟有关山月，曾照宫中弄影情。
中朝文献几名家，每见殷勤访国华。尽有声名动京邑，未应消瘦学梅花。
寂寂箕山春复秋，更无人到此溪头。弃瓢岩畔中宵月，千古空闻属许由。
云杪荧荧一塔灯，觉皇舍利宝烟凝。山门推上三更月，似照前朝礼拜僧。
连夜琼林散舞衣，披香新殿斗腰肢。今朝却得君王顾，从此新承恩泽时。
云为标度月为神，贝阙珠宫独占春。一自陈王赋成后，世人谁解浥清尘。
国色名花俱绝代，玉人甘后本双身。劝君薄薄施朱粉，莫遣名花妒玉人。
振金喷玉出天闲，几向骊宫骤月还。脱使干生天宝后，画图那得到人闲。
相逢何事且徘徊，泽国桃花岸岸开。见说衡阳南去路，秋深无雁寄书来。
六宫官职总新除，宫女安排入画图。二十四司分六局，御前频见错相呼。
清旦宫中候上番，银潢轻淡玉钩残。山茶破萼江梅发，尽倚朱栏不避寒。
云林一坞正寥寥，不把清闲负圣朝。岁晚追随真可画，行人明日马萧萧。
牡丹妖艳乱人心，一国如狂不惜金。曷若东园桃与李，果成无语自垂阴。
悠飏短日下西墙，庭叶吟风作夕凉。客枕甚安无一事，邻鸡不用唤朝阳。
灌木攒云猿啸悲，崩崖截涧马来迟。庞眉老衲忘人世，只取朝山记岁时。
晓山烟重暮山开，石马三朝半绿苔。扫得墓门清似水，梅花昨夜又飞来。
护生福国得长寿，西竺金仙曾有言。欲进南山惭野服，敢持半偈祝军门。
